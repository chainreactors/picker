---
title: Podcast RSI - Smart TV blocca Windows, antivirus che infetta, Corea del Nord nei cartoni di Amazon
url: http://attivissimo.blogspot.com/2024/05/podcast-rsi-smart-tv-blocca-windows.html
source: Il Disinformatico
date: 2024-05-04
fetch_date: 2025-10-06T17:17:14.948016
---

# Podcast RSI - Smart TV blocca Windows, antivirus che infetta, Corea del Nord nei cartoni di Amazon

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/05/03

### Podcast RSI - Smart TV blocca Windows, antivirus che infetta, Corea del Nord nei cartoni di Amazon

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de [*Il Disinformatico*](https://www.rsi.ch/ildisinformatico/) della
Radiotelevisione Svizzera, scritto, montato e condotto dal sottoscritto: lo trovate
[qui sul sito della RSI](https://www.rsi.ch/web/podcast/il-disinformatico/Smart-TV-blocca-Windows-antivirus-che-infetta-Corea-del-Nord-nei-cartoni-di-Amazon--2138689.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2138689.mp3?ts=1714678116&fname=Smart_TV_blocca_Windows_antivirus_che_infetta_Corea_del_Nord_nei_cartoni_di_Amazon.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

*[CLIP: Inno nazionale nordcoreano]*

Riconoscete questo inno nazionale? È quello di un paese che ha 26 milioni di
abitanti e possiede in tutto circa trenta siti Internet. Sì, avete sentito
bene: trenta. È la Corea del Nord, che è al centro di due delle tre storie
strane dal mondo informatico di questa puntata del *Disinformatico*, il
podcast della Radiotelevisione Svizzera dedicato appunto alle notizie e alle
storie insolite dell’informatica. La terza storia, invece, riguarda le smart
TV che fanno impazzire i PC Windows e soprattutto i loro utenti, creando
guasti misteriosi. Benvenuti alla puntata del 3 maggio 2024. Io sono Paolo
Attivissimo.

*[SIGLA di apertura]*

### La smart TV che fa impazzire i PC Windows

Le cosiddette “smart TV”, ossia praticamente ogni modello di televisore
recente, non sono affatto televisori nel senso tradizionale del termine. Non
sono più apparecchi passivi, che ricevono un segnale via cavo o via etere e lo
presentano sullo schermo: sono veri e propri computer, carrozzati come se
fossero televisori, e quindi hanno tutti i pregi ma anche tutte le magagne dei
computer. Solo che spesso ce ne dimentichiamo: li compriamo, sempre più grandi, più nitidi, li colleghiamo a Internet, e non ci pensiamo più.

Ci ha dovuto pensare, e ha dovuto farlo a lungo, Priscilla Snow, che è una
musicista e audio designer che vive a Montreal, in Canada e racconta la sua
strana avventura in un
[post su Cohost.org](https://cohost.org/ghoulnoise/post/5286766-do-not-buy-hisense-t). Il suo PC Windows faceva le bizze in maniera insolita: le impostazioni
video erano inaccessibili, un’interfaccia per una tastiera MIDI aveva smesso
di funzionare, le schede di acquisizione video avevano problemi a connettersi,
e altre cose di questo genere. Tutti malfunzionamenti di un tipo che ogni
utente Windows conosce bene: quello che compare senza motivo e a volte
scompare o si risolve senza motivo, e si sopporta perché.... perché i computer sono fatti
così. Un riavvio, una reinstallazione di un driver, e passa la paura.

Priscilla Snow narra il suo caso come un racconto giallo, spiegando che a un
certo punto le è scomparsa dal PC la Taskbar, cioè la barra delle
applicazioni, cosa che le rendeva praticamente impossibile usare il computer,
per cui ha proceduto alla maniera solita: ha aggiornato i driver e riavviato
il PC.

La barra delle applicazioni è tornata, ma sei giorni dopo il problema si è
ripresentato pari pari. A quel punto, esasperata dalla lunga serie di magagne,
è andata a caccia di soluzioni e ha trovato su Reddit una
[discussione](https://www.reddit.com/r/windowsinsiders/comments/17wv27c/no_taskbar_and_task_manager_freezes/)
che descriveva gli stessi sintomi capitati a un altro utente Windows, che ne
dava la colpa alla sua smart TV della marca Hisense.

Indovinate di che marca era la smart TV di Priscilla.

Secondo le
[informazioni](https://learn.microsoft.com/en-us/answers/questions/1339707/help-with-figuring-out-what-is-causing-waitchain-d)
pubblicate dall’altro utente Windows su un forum di supporto tecnico di
Microsoft, i televisori di questa marca si annunciano continuamente sulla rete
locale come se fossero nuovi dispositivi con un identificativo sempre
differente (tecnicamente generano degli UUID casuali per i servizi di rete
UPNP), e Windows diligentemente aggiunge tutti questi nuovi identificativi alle
proprie liste di dispositivi.

Ma a furia di aggiungere dispositivi ogni qualche minuto, queste liste
diventano enormi e ingestibili e Windows comincia a malfunzionare. Ovviamente
non dice qualcosa di utile tipo *“la lista dei dispositivi è troppo grande e va
vuotata”*, ma manifesta sintomi che mai e poi mai un utente normale
collegherebbe a una smart TV che ha chiari problemi di identità e continua a
cambiare nome.

Per risolvere il problema è necessario cancellare faticosamente centinaia di
chiavi dal Registro di Windows e poi disabilitare la configurazione automatica
dei dispositivi di rete nelle impostazioni di Windows. La musicista
trasformatasi in detective del PC lo ha fatto e tutto ha ripreso a funzionare
perfettamente. Una soluzione alternativa è non collegare mai la smart TV della
Hisense alla rete locale ma darle una connessione separata oppure, meglio
ancora, non comprarla affatto, dice.

Morale della storia: conviene sempre collegare alla rete di lavoro solo i
dispositivi strettamente indispensabili e isolare tutti gli altri, e bisogna
ricordare che a volte i problemi di Windows non sono colpa di Windows ma di
altri dispositivi che non verrebbe mai in mente di considerare colpevoli.
Oltre che studiare informatica, bisogna studiare anche le tecniche del tenente
Colombo.

*Fonte aggiuntiva: [Ars Technica](https://arstechnica.com/gadgets/2024/04/the-spam-came-from-inside-the-house-how-a-smart-tv-can-choke-a-windows-pc/).*

### Se l’infezione arriva tramite l’antivirus

Molti pensano che gli antivirus siano tutti uguali e scelgono il primo che
trovano, magari quello preinstallato sul computer o quello proposto dal
negoziante al momento dell’acquisto del computer. Ma non è sempre così, e la
scelta va fatta con attenzione, evitando soprattutto di fidarsi di pubblicità
o inviti che si incontrano online, perché l’antivirus è uno dei pochi software
che per necessità deve avere il controllo totale del computer o del
dispositivo in generale e quindi è in una posizione di potere molto speciale, ed è molto vulnerabile. È una posizione di cui qualcuno potrebbe approfittare.

È infatti emerso che eScan, un servizio antivirus basato in India, ha diffuso
i propri aggiornamenti usando un metodo non sicuro (cioè il vecchio protocollo HTTP al posto del moderno HTTPS protetto dalla crittografia) e non
ha protetto...