---
title: Twitter, prime novità concrete: il “bollino blu” diventa acquistabile, per ora solo in cinque paesi; Musk fa dietrofront sulla “libertà assoluta”
url: http://attivissimo.blogspot.com/2022/11/twitter-prime-novita-concrete-il.html
source: Il Disinformatico
date: 2022-11-07
fetch_date: 2025-10-03T21:52:54.062729
---

# Twitter, prime novità concrete: il “bollino blu” diventa acquistabile, per ora solo in cinque paesi; Musk fa dietrofront sulla “libertà assoluta”

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/06

### Twitter, prime novità concrete: il “bollino blu” diventa acquistabile, per ora solo in cinque paesi; Musk fa dietrofront sulla “libertà assoluta”

[![](https://blogger.googleusercontent.com/img/b/R29vZ2xl/AVvXsEiBU9VT8tuCdASd3lqUQjBwK2o8SpMDkYx28SHEE-i5nVFCGnyc-rv8iTMIlF86SWAcl9RagJ01-SAPF3y1g6TR4iL3OgyFOus0BFWmguCS1vk8AE5mSsYuZ4CF-pO1YKYl-EqapsZQxF9jGQq_5-B9mwRDraqYyPpglrovXGKMKt55f3_siZE/s320/Screenshot%202022-11-06%20at%2015.07.48.png)](https://blogger.googleusercontent.com/img/b/R29vZ2xl/AVvXsEiBU9VT8tuCdASd3lqUQjBwK2o8SpMDkYx28SHEE-i5nVFCGnyc-rv8iTMIlF86SWAcl9RagJ01-SAPF3y1g6TR4iL3OgyFOus0BFWmguCS1vk8AE5mSsYuZ4CF-pO1YKYl-EqapsZQxF9jGQq_5-B9mwRDraqYyPpglrovXGKMKt55f3_siZE/s597/Screenshot%202022-11-06%20at%2015.07.48.png)

*Ultimo aggiornamento: 2022/11/07 9:45.*

Su Twitter ho il “bollino blu” di utente verificato sin dal 2016, quando l’ho
ottenuto gratuitamente semplicemente facendone richiesta motivata e mandando
una scansione di un mio documento d’identità, come ho raccontato
[qui](https://attivissimo.blogspot.com/2016/12/ho-chiesto-twitter-di-diventare-utente.html).

Cliccando sul bollino, chiunque poteva avere ragionevole certezza che
l’account fosse davvero mio e non di qualche impostore: compariva una finestra
che diceva
*“Questo account è verificato poiché è considerato degno di nota nella
categoria delle istituzioni, dell'attualità, dello spettacolo o di un altro
settore specifico.”*

Al momento in cui scrivo è ancora così, ma a quanto pare la situazione
cambierà molto presto.

La versione USA dell’[aggiornamento](https://apps.apple.com/us/app/twitter/id333903271)
dell’app ufficiale di Twitter per iOS del 5 novembre 2022 (ieri), che la porta
alla versione 9.34.3, annuncia infatti quanto segue:

> Starting today, we’re adding great new features to Twitter Blue, and have
> more on the way soon.

In sintesi, il servizio preesistente Twitter Blue (disponibile solo in alcuni
paesi, come il Regno Unito, dove costa 5 sterline e offre funzioni davvero
utili come la possibilità di modificare i tweet dopo la pubblicazione) da ora
consente di ricevere il bollino blu pagando 8 dollari al mese e promette che
per gli utenti paganti prossimamente dimezzerà le pubblicità, darà maggiore
priorità ai loro tweet e permetterà di pubblicare video più lunghi.
Quest’offerta è limitata agli utenti che risiedono negli Stati Uniti, in
Canada, in Australia, in Nuova Zelanda e nel Regno Unito. Twitter Blue di base
rimane invariato.

La versione italiana non contiene nulla del genere, ma solo uno scarno
*“Abbiamo effettuato delle migliorie e fatto fuori qualche bug per rendere
Twitter ancora migliore.”*

Quello che colpisce maggiormente è che il bollino blu, finora utilizzato per
indicare l’autenticità di un utente, ora sembra essere liberamente in vendita.
Se così fosse, per impersonare una celebrità, con tanto di bollino di
apparente garanzia, sarebbe sufficiente pagare otto dollari al mese (il
prezzo,
[dice](https://twitter.com/elonmusk/status/1587499283573530625)
Musk, potrebbe variare da paese a paese in base al potere d’acquisto). Un
investimento trascurabile per chiunque voglia creare inganni, trollaggi o
truffe fingendo di essere un personaggio famoso. Ma ci sono alcuni tweet di
Elon Musk (che vanno presi con cautela e scetticismo, come tutto quello che
dichiara il nuovo CEO di Twitter e non è implementato nella
*policy* ufficiale di Twitter) che sembrano delineare delle soluzioni e
delle scadenze temporali:

* Musk ha
  [tweetato](https://twitter.com/elonmusk/status/1588968632398548992)
  che intende autenticare gli utenti paganti usando i sistemi di
  autenticazione esistenti dei sistemi di pagamento (carte di credito e
  simili) e quelli di Apple/Android (che si intascherebbero la consueta
  percentuale degli acquisti in-app) invece di usare l’attuale sistema di
  autenticazione interno a Twitter, che a suo dire era corrotto:*“Far too many legacy “verified” checkmarks were handed out, often
  arbitrarily, so in reality they are \*not\* verified. You can buy as many as
  you want right now with a Google search. Piggybacking off payment system
  plus Apple/Android is a much better way to ensure verification”*.
* Musk ha anche
  [scritto su Twitter](https://twitter.com/elonmusk/status/1588995519602651136)
  che se qualcuno dovesse tentare di impersonare con il nuovo bollino blu un
  utente che ha già il vecchio bollino, Twitter sospenderà l’account
  dell’impostore e si terrà i suoi soldi (*“Twitter will suspend the account attempting impersonation and keep the
  money! So if scammers want to do this a million times, that’s just a whole
  bunch of free money”*). Non ha specificato che cosa succederà se qualcuno tenterà di
  impersonare, con tanto di bollino, un utente che *non* ha il vecchio
  bollino (e magari non ha nessun account Twitter, con o senza bollino). Non
  si sa cosa succederà a chi, come me, ha il bollino vecchio stile e non vuole
  o non può pagare per avere Twitter Blue (magari non per taccagneria ma per
  necessità di anonimato).
* Sempre Musk ha
  [tweetato](https://twitter.com/elonmusk/status/1588999215912742912)
  che i cambiamenti sulla gestione dei bollini verranno implementati entro
  *“un paio di mesi”* e che Blue dovrebbe essere disponibile in tutto il
  mondo
  *“non appena confermato che funziona bene nel gruppo iniziale di paesi ed
  è pronta la traduzione”*
  (*“As soon as we confirm it’s working well in the initial set of countries
  and we have the translation work done, it will roll out worldwide”*).

Per il momento le pagine di Twitter dedicate al “vecchio” bollino di
autenticazione sono ancora
[online](https://help.twitter.com/en/managing-your-account/about-twitter-verified-accounts)
([copia permanente](https://archive.ph/r5s6a)), ma nell’app iOS
aggiornata non è più possibile eseguire la procedura di autenticazione
descritta in quelle pagine, ossia andare in
*Impostazioni e assistenza - Impostazioni e privacy - Il tuo account -
Informazioni dell'account*: non c’è nessuna opzione di richiesta della verifica (essendo io già
autenticato, ho provato a creare un account nuovo e chiedere l’autenticazione
lì). La procedura è assente anche nella versione Android.

[![](https://blogger.googleusercontent.com/img/b/R29vZ2xl/AVvXsEgIW33cbKESsogPfVs-0lpJqR3hKnNZXLvMNEfM_CgcKV0tFTmLNgeEon5C-25pz_uD1Iga44ChrCJ4Zk9zWjGy5b7YlIhaqencV9VOsDchrCL4p7IcYS6QQ9Hs30PYuuHl6-7d2XJSzOV_LfC4WcmlVTiSCiL8a70pogUFIf_Jrc2uEt7ZUow/s320/2022-11-05%20twitter%20niente%20autenticazione.jpg)](https://blogger.googleusercontent.com/img/b/R29vZ2xl/AVvXsEgIW33cbKESsogPfVs-0lpJqR3hKnNZXLvMNEfM_CgcKV0tFTmLNgeEon5C-25pz_uD1Iga44ChrCJ4Zk9zWjGy5b7YlIhaqencV9VOsDchrCL4p7IcYS6QQ9Hs30PYuuHl6-7d2XJSzOV_LfC4WcmlVTiSCiL8a70pogUFIf_Jrc2uEt7ZUow/s1334/2022-11-05%20twitter%20niente%20autenticazione.jpg)

Se gli annunci di Musk venissero confermati dai fatti, il bollino blu in
effetti continuerebbe a essere un sistema di autenticazione, non più interno a
Twitter (con i relativi costi operativi) ma esternalizzato ai gestori di carte
di credito e di app store: sarebbero loro a garantire le identità. Resterebbe
da capire come verranno gestite le
[carte di credito anonime o quasi anonime](https://okpunktstrich.ch/it/prepaid-cards/so-funktionierts/)
e le richieste di autenticazione per motivi professionali dei dipendenti
aziendali (per esempio quelle dei giornalisti di una redazione).

Rimarrebbe inoltre il problema di un Twitter composto da “nobili” (utenti
paganti) e “plebei”. ...