---
title: Guerre di Rete - L’assassinio di Kirk, i social e la Rete
url: https://guerredirete.substack.com/p/guerre-di-rete-lassassinio-di-kirk
source: Over Security - Cybersecurity news aggregator
date: 2025-09-15
fetch_date: 2025-10-02T20:10:15.590461
---

# Guerre di Rete - L’assassinio di Kirk, i social e la Rete

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - L’assassinio di Kirk, i social e la Rete

### Poi sicurezza di Whatsapp e iPhone. E poi cosa vuol dire essere luddisti oggi.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

set 14, 2025

35

[2](https://guerredirete.substack.com/p/guerre-di-rete-lassassinio-di-kirk/comments)8

Condividi

**Guerre di Rete - una newsletter di notizie cyber
di Carola Frediani
N. 210 - 14 settembre 2025**

***Cosa è e come funziona la newsletter Guerre di Rete**Specie per i nuovi, ricordo che questa newsletter (che oggi conta 15mila iscritti - ma molti più lettori, essendo pubblicata anche online) **è gratuita e del tutto indipendente,** non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C)*

***Il progetto editoriale Guerre di Rete**In più, il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.
Qui una [lista con link dei nostri progetti](https://linktr.ee/guerredirete) per avere un colpo d’occhio di quello che facciamo.*

Iscriviti

---

**L’assassinio di Kirk, i social e la Rete**

L’assassinio di Charlie Kirk è e significa tante cose. Ma, per quanto riguarda la stretta prospettiva di questa newsletter, rappresenta anche l’incapacità di capire e soprattutto di spiegare alcuni fenomeni e accadimenti socio-politico-culturali, senza tenere conto di decenni di culture e sottoculture internet.

Ci sarà tempo per approfondire di più, forse, i moventi e i percorsi che hanno condotto Tyler Robinson, il presunto assassino di Kirk, a fare quello che ha fatto. Tuttavia, l’immediatezza della cronaca, per quanto limitata dall’assenza di informazioni decisive, si è scontrata anche con la difficoltà di molti media mainstream nel raccontare i fatti senza rischiare di farli travisare. Perché a volte il mero racconto dei fatti è insufficiente e quindi fuorviante, se non si entra nel merito dei dettagli. E tuttavia, i dettagli di un mondo digitale complesso e culturalmente stratificato sono difficili da far digerire a un pubblico di massa, di età e formazioni distanti (o così a volte pensa chi fa informazione. Già pensarlo però è un passo successivo rispetto a chi nei media neppure ne ha contezza, di quel mondo).

Ci ha provato, a navigare in queste acque difficili, il NYT, che non a caso ha mobiliato [in un solo articolo](https://www.nytimes.com/2025/09/13/us/politics/tyler-robinson-messages-bullets-charlie-kirk.html?unlocked_article_code=1.lk8.qUhu.o88k2pEhq2fu&smid=nytcore-android-share) alcune delle sue firme più esperte di cultura digitale, toccando temi che già venivano sviscerati su TikTok e altri social media, o ripresi da semplici commentatori online che hanno inondato di risposte le prime ricostruzioni giornalistiche.

Contrariamente ad alcuni politici e giornali italiani, le tre firme del NYT sono molto caute nel decifrare, ad esempio, le presunte scritte lasciate da Robinson sui bossoli e riportate in un affidavit, una dichiarazione giurata depositata venerdì in un tribunale dello Utah.

Per ognuna delle frasi (che includono parole, come fascista o bella ciao, nettamente connotate politicamente, soprattutto in Europa e ancora di più in Italia) i giornalisti, pur evidenziandone l’origine, ripercorrono il tortuoso e deviante percorso, che può andare dalla serie La Casa di Carta ai videogiochi, fino a molteplici meme e riferimenti internet: collegamenti fatti anche in contemporanea da molti utenti online che avevano familiarità con quei mondi. Alcuni hanno perfino evidenziato che “una versione della canzone Bella Ciao farebbe parte di una playlist di Spotify per Groypers, i seguaci di Nick Fuentes, il nazionalista bianco che occupa uno spazio politico a destra e in opposizione a Kirk”, scrive il NYT.

Un’analisi simile viene fatta anche da un [articolo](https://www.vanityfair.com/news/story/charlie-kirk-tyler-robinson-memes-meaning?srsltid=AfmBOooZjgjzIhce63lMj3FbbrMhpEsAMyuLO_7SdSdMo_p3h9shVYLS) su Vanity Fair (che va anche più in dettaglio su alcuni aspetti), il cui sommario è già una buona sintesi. “Il sospettato Tyler Robinson avrebbe inciso sui bossoli dei proiettili dei messaggi che fanno riferimento ai videogiochi e alla cultura di internet, ma che difficilmente indicano un'ideologia coerente”. Mentre The Verge [racconta](https://www.theverge.com/politics/777313/charlie-kirks-alleged-killer-scratched-bullets-with-a-helldivers-combo-and-a-furry-sex-meme) come già dalle primissime notizie uscite sulle scritte, alcuni forum di gamer si infiammavano cogliendo vari riferimenti.

Sia ben chiaro: sarà probabilmente lo stesso Tyler a chiarire le sue affiliazioni politiche, se mai ce ne fossero, o quanto meno le sue posizioni ideologiche. E se non sarà lui verranno ricostruite nel tempo attraverso un’analisi dei suoi contatti, discorsi e altro. Non si tratta quindi di arrivare a una conclusione qui e ora. Ma quale che sia quella conclusione, a un livello meramente metodologico, si tratta di dire che nei primi giorni le informazioni emerse su di lui richiedevano una cautela che non è stata esercitata.

Come afferma, sul NYT, Emerson Brooking, ricercatore del think tank Atlantic Council, ed ex consulente di cyberpolicy per il Dipartimento della Difesa Usa, “è molto difficile individuare un'ideologia politica in questo miscuglio di riferimenti ai videogiochi e accenni a diverse sottoculture di internet”.

Intanto, nei giorni successivi, le ricadute online dell’assassinio si espandevano in molteplici onde, come uno stagno bersagliato da massi. Nell’immediato, i video dell'uccisione di Kirk sono diventati virali sui social media, scioccando gli utenti e rinfocolando le polemiche sulla moderazione dei contenuti. Ma anche sul design di piattaforme fatte per forzare engagement e views. Sotto attacco è finita la funzione di autoplay, che riproduce in automatico i video mentre gli utenti scorrono la pagina, una tattica per catturare immediatamente la loro attenzione ma che può comportare l'esposizione a contenuti molto sensibili. E non è un caso che siano [proliferati](https://techcrunch.com/2025/09/10/how-to-turn-off-autoplay-on-your-social-media-feeds/) poi articoli su come disattivare questa funzione.

Nel mentre Roblox, una piattaforma immersiva di gioco e creazione popolare fra i più giovani, [rimuoveva](https://www.axios.com/2025/09/11/charlie-kirk-shooting-roblox-game-removed) decine di “esperienze” (un gioco personalizzato creato dagli utenti) dopo aver “riscontrato contenuti violenti su Charlie Kirk”. Significa che alcuni utenti hanno iniziato a pubblicare emoticon, magliette, badge e persino giochi dedicati a Charlie Kirk, cercando di ricreare la scena della sua uccisione.

Non solo. Dopo poche ore dal tragico evento, uscivano online delle liste di proscrizione che prendevano di mira chi aveva pubblicato sui social media dei post giudicati (dagli anonimi creatori di queste liste) troppo accondiscendenti verso l’uccisione di Kirk. Il caso p...