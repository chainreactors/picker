---
title: Guerre di Rete - Spyware, il muro di gomma europeo
url: https://guerredirete.substack.com/p/guerre-di-rete-spyware-il-muro-di
source: Over Security - Cybersecurity news aggregator
date: 2022-10-31
fetch_date: 2025-10-03T21:21:28.408645
---

# Guerre di Rete - Spyware, il muro di gomma europeo

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Spyware, il muro di gomma europeo

### Si aggrava il "Predatorgate". La generazione di opere via IA.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

ott 30, 2022

4

Condividi

[![](https://substackcdn.com/image/fetch/$s_!niDD!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fbd88a0df-e0ac-4512-bfc9-9ca16be5d914_980x520.jpeg)](https://substackcdn.com/image/fetch/%24s_%21niDD%21%2Cf_auto%2Cq_auto%3Agood%2Cfl_progressive%3Asteep/https%3A//bucketeer-e05bbc84-baa3-437e-9518-adb32be77984.s3.amazonaws.com/public/images/bd88a0df-e0ac-4512-bfc9-9ca16be5d914_980x520.jpeg)

Il giornalista greco Tasos Telloglu, foto via RSF.

**Guerre di Rete - una newsletter di notizie cyber
a cura di Carola Frediani
N.144 - 30 ottobre 2022**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- La commissione PEGA rimbalza contro il muro di gomma europeo
- In Grecia si aggrava il Predatorgate
- La generazione di opere creative con IA sta esplodendo
- Il garante UK mette in guardia contro le tecnologie di analisi delle emozioni
- LinkedIn, lotta ai fake
- E altro**

**SPYWARE
La commissione PEGA rimbalza contro il muro di gomma europeo**Proseguono le audizioni della commissione PEGA, istituita dal Parlamento EU per indagare sull’uso dello spyware Pegasus e di altri strumenti equivalenti contro cittadini europei per motivi politici. Questo è un tema che seguo da anni, e soprattutto se avete perso le ultime puntate della newsletter vi consiglio di dare un’occhiata [qua](https://guerredirete.substack.com/p/guerre-di-rete-si-indaghi-sugli-spyware) e [qua](https://guerredirete.substack.com/p/guerre-di-rete-big-tech-lue-e-gli) (incluso lo speciale [Spyware Ltd](https://guerredirete.substack.com/p/spyware1) che ho pubblicato mesi fa). Ma per fare una sintesi degli ultimi mesi e degli ultimi giorni diciamo che lo sforzo della commissione PEGA per fare chiarezza sull’abuso di questi strumenti di sorveglianza invasiva da parte di alcuni governi europei contro giornalisti e politici (tra questi i casi più eclatanti sono emersi in Ungheria, Polonia, Spagna e Grecia) continua a rimbalzare contro un muro di gomma.

Lo scontro tra la commissione d’inchiesta PEGA e la Commissione europea (e i singoli Stati Membri) è stato reso plasticamente nell’ultima audizione PEGA (che ho seguito, qui il [VIDEO](https://twitter.com/EP_PegaInquiry/status/1585151740231442432)) dall’intervento da parte dell’europarlamentare olandese Sophie in 't Veld, tra le più agguerrite nella ricerca non dico di chissà quali verità ma di semplici informazioni su quanto sta avvenendo in Europa con gli spyware.
Parlando del fatto che anche un certo numero di [funzionari europei](https://www.euronews.com/my-europe/2022/07/27/top-eu-officials-hacked-by-israeli-pegasus-spyware) sono stati presi di mira o infettati da spyware, in ‘t Vield ha dichiarato che la Commissione Ue è stata molto riluttante nel fornire informazioni al riguardo. L’esecutivo “ha cioè ammesso malvolentieri che le infezioni ci sono state ma non ha voluto dire quante siano state”. “Nei corridoi sentiamo che ci sarebbero state 60 infezioni”, ha poi aggiunto l’europarlamentare. “Parliamo di governi europei che attaccano i loro cittadini e le loro istituzioni”.
Riformulo perché è notevole: in pratica la commissione nata appositamente per indagare sull’uso di Pegasus e altri spyware non riesce a farsi dire da un altro organo europeo quanti funzionari Ue sarebbero stati presi di mira da spyware, e raccatta stime da voci di corridoio. La frizione tra le diverse istituzioni è emersa anche quando in ‘t Vield ha provato a chiedere al rappresentante del CERT-EU, il team di cyber difesa delle istituzioni europee, qualche informazione al riguardo, ricevendo in sostanza un “no comment”.

L’unico alleato della commissione PEGA al momento su questo tema sembra essere paradossalmente quel Big Tech contro cui l’Europa si sta scontrando su altri fronti. Nell’ultima audizione è infatti tornato un rappresentante di Google, Shane Huntley, a capo del Threat Analysis Group (TAG) dell’azienda americana, il quale ha confermato quanto altre aziende tecnologiche e la stessa Google hanno già detto in passato a PEGA: “Abbiamo visto questi strumenti usati ancora e ancora contro giornalisti, dipendenti di organizzazioni per i diritti umani, dissidenti”, ha detto. TAG traccia 30 aziende che vendono diversi tipi di strumenti di sorveglianza, ha aggiunto, facendo i nomi di “Equus, Cytrox, Candiru, e Rcs labs”, oltre ovviamente a Pegasus (prodotto da NSO Group). Strumenti che usano attacchi sofisticati: nel solo 2021 Google ha identificato 9 vulnerabilità zerodays (cioè sconosciute fino a quel momento), usate da governi, e di queste sette arrivavano da aziende private.

Le audizioni di PEGA tendono a volte a spostarsi sullo stato di cybersicurezza dell’Unione (tralasciando il fatto sostanziale che a essere investigati sono gli stessi governi dell’Unione). Ma anche quando si muove su questo tema laterale, meno “politico” e incandescente, il quadro che ne esce non è molto rassicurante. Secondi dati del CERT-EU snocciolati in audizione, il team di cyber difesa delle istituzioni Ue nel 2018 ha trattato un solo incidente significativo (che richieda cioè settimane o mesi di indagini e risposta). Nel 2019 sono diventati 8. Nel 2020 tredici. Nel 2021 erano 17, e uno di questi ha richiesto 7 mesi di indagini.

Tornando agli sforzi di PEGA, a smuovere le acque potrebbe essere una relazione della commissione, attesa per l’8 novembre, dove - secondo una [anticipazione](https://www.ft.com/content/274d4629-b9e1-4468-a75e-966bf7e34b68) del FT - si chiederà anche l'inserimento in una lista nera delle aziende che non rispettano le regole europee. L'entità del problema è molto più grave di quanto si pensasse in precedenza, ha commentato al quotidiano finanziario la stessa in 't Veld.
"Non si tratta di una manciata di governi che spiano i loro cittadini, ma di tutta l'Europa. Tutti i governi usano queste cose, alcuni ne abusano”.
Scrive sempre il FT: “I diversi Stati membri dell'Ue svolgono ruoli diversi in uno schem...