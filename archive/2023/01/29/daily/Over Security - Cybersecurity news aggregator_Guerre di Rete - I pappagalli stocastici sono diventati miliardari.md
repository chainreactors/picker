---
title: Guerre di Rete - I pappagalli stocastici sono diventati miliardari
url: https://guerredirete.substack.com/p/guerre-di-rete-i-pappagalli-stocastici
source: Over Security - Cybersecurity news aggregator
date: 2023-01-29
fetch_date: 2025-10-04T05:08:48.284684
---

# Guerre di Rete - I pappagalli stocastici sono diventati miliardari

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - I pappagalli stocastici sono diventati miliardari

### Microsoft rilancia su OpenAI. Hacker nordcoreani a caccia di asset digitali.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

gen 28, 2023

16

[2](https://guerredirete.substack.com/p/guerre-di-rete-i-pappagalli-stocastici/comments)

Condividi

[![](https://substackcdn.com/image/fetch/$s_!eCSH!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F9815b0ac-4437-4e4f-bef7-327265df1609_1920x1440.jpeg)](https://substackcdn.com/image/fetch/%24s_%21eCSH%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/9815b0ac-4437-4e4f-bef7-327265df1609_1920x1440.jpeg)

Credits: Deb Dowd - [Unsplash](https://unsplash.com/it/foto/kBz6VBnW5iU?utm_source=unsplash&utm_medium=referral&utm_content=creditShareLink)

**Guerre di Rete - una newsletter di notizie cyber
a cura di Carola Frediani
N.150 - 28 gennaio 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- AI: chi “move fast and break things”, e chi ha dubbi
- LeCun reloaded
- Hacker di Stato nordcoreani
- Italia digitale
- Altro**

**INTELLIGENZA ARTIFICIALE
Chi “move fast and break things”, e chi ha dubbi**Cosa succede se fai scrivere i tuoi articoli a un’intelligenza artificiale?, [scriveva](https://www.ilpost.it/2023/01/21/articoli-giornale-intelligenza-artificiale/) giorni fa Il Post, con squisito understatement, in merito alla debacle di Cnet. Per questa testata tecnologica americana infatti l’AI è stata un boomerang: prima è emerso che aveva pubblicato alcuni articoli prodotti con una tecnologia di machine learning (quindi non scritti da umani) senza però adeguata trasparenza nei confronti del pubblico; poi si è aggiunto il fatto che i suddetti articoli fossero pieni di errori; infine è arrivato l’annuncio che la pubblicazione di simili contenuti sarebbe stata sospesa.

Ma Futurism, la testata che per prima ha [puntato l‘indice](https://futurism.com/the-byte/cnet-publishing-articles-by-ai) contro i contenuti “automatizzati” di Cnet, non si è fermata qui ed è tornata all’attacco con [un’altra accusa](https://futurism.com/cnet-ai-plagiarism): “gli articoli generati dall'intelligenza artificiale di CNET avrebbero mostrato profonde somiglianze strutturali e nelle frasi con articoli precedentemente pubblicati altrove, senza però citarli o dare conto di ciò”.
Futurism ha mostrato i brani incriminati a un professore di business administration (e a un professore di filosofia) che li hanno valutati come “plagi”, nel senso che se presentati da umani sarebbero considerati plagi (sarebbe stato interessante sentire il parere di un ricercatore di AI e se consideri il concetto di plagio applicabile alla tecnologia sottostante). Scrive ancora Futurism: “Forse, alla fine, tutto ciò non dovrebbe stupire più di tanto. Di base, il funzionamento dei sistemi di machine learning prevede l'immissione di un'immensa quantità di "dati di addestramento" (training data), la loro elaborazione con algoritmi sofisticati e l'ottenimento di un modello in grado di produrre un lavoro simile su richiesta. I ricercatori in passato hanno individuato esempi di AI che copiano i propri dati di addestramento. Nel 2021 i ricercatori della Johns Hopkins University, della New York University e di Microsoft hanno scoperto che le AI che generano testi "a volte copiano in modo sostanziale, in alcuni casi duplicando passaggi di oltre 1.000 parole, dal set di addestramento".

Futurism ritiene che Cnet dovrebbe spiegare che tipo di dati ha usato per addestrare la sua AI, ma al di là di questo è stato interessante il commento di Melanie Mitchell, accademica che si occupa di sistemi complessi, AI e scienze cognitive.
“I LLM (Large Language Models, modelli linguistici di grandi dimensioni, come quelli usati in AI generative che producono testi, alla ChatGPT, nda)  non possono "plagiare", poiché ciò implica un'intenzione. Ma almeno in alcuni casi sono effettivamente dei “pappagalli stocastici”, che generano testo dai loro dati di training (o loro riformulazioni). Sono certa che ne vedremo ancora molti (di questi casi)”, ha [twittato](https://twitter.com/melmitchell1/status/1617673639901691905) Mitchell in riferimento al caso Cnet.

**Stoca che?**

Cosa intende e cosa è un “pappagallo stocastico”? Non fatevi intimorire dai termini, perché qui stiamo per fare una digressione nella parte più affascinante della ricerca sull’AI. L’espressione è stata coniata dalle autrici (ci sono anche altri che hanno contribuito, ma non tutti hanno potuto firmarsi, come ha [spiegato](https://www.youtube.com/watch?v=N5c2X8vhfBE) a una conferenza Emily Bender) di un [paper](https://dl.acm.org/doi/10.1145/3442188.3445922) uscito nel marzo 2021, paper che sarebbe finito anche al centro di una vicenda mediatica. Si intitolava: “Sui pericoli dei pappagalli stocastici: i modelli linguistici possono essere troppo grandi?”.

In pratica, scrivevano le autrici, questi modelli linguistici (come quello che sarebbe poi stato usato in ChatGPT, per capirci) “contrariamente a quanto può sembrare osservando il loro output [quello che scrivono quando interrogati, nda], sono sistemi che riassemblano assieme in modo casuale sequenze di forme linguistiche che hanno osservato nei loro vasti dati di addestramento, in base a informazioni probabilistiche su come si combinano, ma senza alcun riferimento al significato: un pappagallo stocastico” (stocastico [indica](https://blog.ev.uk/stochastic-vs-deterministic-models-understand-the-pros-and-cons#:~:text=Having%20a%20random%20probability%20distribution,uncertainties%20in%20the%20inputs%20applied.) qualcosa che ha una distribuzione di probabilità casuale o uno schema che può essere analizzato statisticamente ma non può essere previsto con precisione. I modelli stocastici possiedono una certa casualità intrinseca).
Per la cronaca: Emily Bender [sembra](https://quoteinvestigator.com/2022/10/07/word-parrot/) essere stata la madre dell’espressione usata nel titolo.

Il paper è stato al centro di un forte [dibattito](https://gist.github.com/yoavg/9fc9be2f98b47c189a513573d902fb27), an...