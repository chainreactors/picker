---
title: Podcast RSI - Story: La perenne insicurezza delle auto connesse
url: http://attivissimo.blogspot.com/2022/12/podcast-rsi-story-la-perenne.html
source: Il Disinformatico
date: 2022-12-02
fetch_date: 2025-10-04T00:21:02.125889
---

# Podcast RSI - Story: La perenne insicurezza delle auto connesse

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/12/01

### Podcast RSI - Story: La perenne insicurezza delle auto connesse

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://cdn.rsi.ch/podcast/download.cgi?i=15830566&h=ww&n=Il_Disinformatico_Disinformatico_Story_La_perenne_insicurezza_delle_auto_connesse.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo integrale e i link alle fonti di
questa puntata, sono qui sotto.

---

*[![](https://blogger.googleusercontent.com/img/b/R29vZ2xl/AVvXsEjrertZYa-H_Rp_ydMkfc-1o3BzbKY5x6Kkuwa2siMutheAdWw2loXChpvhg4kQtBNQbKAAcop8DhaGg_6Cxf3yBmXRls0gyWBXxaSM71Hp63Pf2JV1eW7FQiuDtQ64DJ5xal8MIX3KjUboPJGtf5nG_q5hauWmEc0XF75egl4eeW0QETsBFfk/s320/Screenshot%202022-12-01%20at%2022.21.23.png)](https://blogger.googleusercontent.com/img/b/R29vZ2xl/AVvXsEjrertZYa-H_Rp_ydMkfc-1o3BzbKY5x6Kkuwa2siMutheAdWw2loXChpvhg4kQtBNQbKAAcop8DhaGg_6Cxf3yBmXRls0gyWBXxaSM71Hp63Pf2JV1eW7FQiuDtQ64DJ5xal8MIX3KjUboPJGtf5nG_q5hauWmEc0XF75egl4eeW0QETsBFfk/s800/Screenshot%202022-12-01%20at%2022.21.23.png)*

*[CLIP: audio dell’abitacolo di un’auto nel quale la radio è ad altissimo
volume, seguito dalle imprecazioni censurate del conducente e dal rumore di un
impatto. Immagine tratta da
[Wired](https://www.wired.com/2015/07/jeep-hack-chrysler-recalls-1-4m-vehicles-bug-fix/).]*

I rumori che avete sentito sono le reazioni *leggermente* scomposte di un
conducente di un’auto presa di mira da un attacco informatico. Siamo nel 2015,
e due hacker, Charlie Miller e Chris Valasek, via Internet alzano al massimo
il volume dell’autoradio, spaventando il conducente e disabilitando la
manopola del volume, e quasi lo accecano attivandogli il lavavetri. Poi gli
tolgono potenza al motore e infine disattivano i freni, facendo finire l’auto,
lentamente ma inesorabilmente, fuori strada in un fossato.

Il conducente se la cava con un grosso spavento, ma Charlie e Chris non
finiscono in carcere, perché l’[attacco](https://www.wired.com/video/watch/hackers-wireless-jeep-attack-stranded-me-on-a-highway)
è stato autorizzato a scopo dimostrativo dalla vittima, che è un giornalista
della rivista *Wired*.

Se qualcuno vi parla di hackeraggi a distanza di automobili, quasi sicuramente
la prima marca che vi viene in mente è quella che per molti è la più
informatizzata in assoluto: Tesla. Con i suoi aggiornamenti software ricevuti
via Internet, i suoi computer di assistenza alla guida, la sua app che
permette di comandarla a distanza e quel tablet che troneggia sul suo
cruscotto, sembra il bersaglio perfetto per un attacco informatico. E in
effetti qualche falla memorabile in passato l’ha dimostrata.

Ma sarebbe un errore crogiolarsi nell’idea che le altre marche di auto meno
computerizzate siano immuni ad attacchi. Infatti l’attacco che ho appena
descritto ha riguardato una marca estremamente convenzionale: le Jeep delle
annate 2013-2014 di FCA o Fiat Chrysler, che confluirà poi in Stellantis.
Tranquilli: la falla informatica è stata poi risolta.

Ma questa è la storia di come tutto il settore automobilistico ha
sottovalutato, e continua a sottovalutare, il problema della sicurezza
informatica dei suoi prodotti, e di cosa possiamo fare per ridurre
concretamente questo problema.

Benvenuti alla puntata del 2 dicembre 2022 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

[![](https://blogger.googleusercontent.com/img/b/R29vZ2xl/AVvXsEheaqHRejoO0DSaUxS2GNrpABLLG0dj9lZ9a-LDTWNO_cHbKpe91sHw6OtnlO8bEEyPvtJsemz1BKwE4CTPcWdkAzeuB9-19l5WmW-D7lRkGZwJyzvxgG1mX14Qiod_o4Tq07ReqKCM2rtBOtsXkfFOCQi2tq_pZDtzEpoYIKFbD1kIOmidPN8/s320/Screenshot%202022-12-01%20at%2022.04.37.png)](https://blogger.googleusercontent.com/img/b/R29vZ2xl/AVvXsEheaqHRejoO0DSaUxS2GNrpABLLG0dj9lZ9a-LDTWNO_cHbKpe91sHw6OtnlO8bEEyPvtJsemz1BKwE4CTPcWdkAzeuB9-19l5WmW-D7lRkGZwJyzvxgG1mX14Qiod_o4Tq07ReqKCM2rtBOtsXkfFOCQi2tq_pZDtzEpoYIKFbD1kIOmidPN8/s354/Screenshot%202022-12-01%20at%2022.04.37.png)

Gli attacchi informatici, o perlomeno elettronici, alle automobili risalgono a
ben prima dell’avvento di Internet. Quando arrivarono i primi telecomandi a
infrarossi per sbloccare e bloccare le portiere, nessuno pensò alla sicurezza,
e così mi capitò di essere amichevolmente beffato da un amico
*[ciao Andrea :-)]* che mi aprì da remoto la mia
[Renault Supercinque](https://it.wikipedia.org/wiki/Renault_Supercinque)
usando semplicemente il telecomando del suo televisore, che era dotato di
quella che all’epoca, alla fine degli anni Ottanta, era una funzione
d’avanguardia: l’apprendimento dei codici.

Il telecomando a infrarossi dell’auto infatti trasmetteva sempre la stessa
sequenza di impulsi, e quindi il telecomando del televisore registrò quella
sequenza mentre aprivo l’auto e la ripeté dopo che l’avevo richiusa. Ogni auto
aveva una sequenza differente, ma bastava appostarsi e captare il segnale di
quell’auto per poterla poi aprire con tutta calma e per esempio rubare
qualunque oggetto lasciato a bordo. All’epoca risolsi il problema in maniera
brutale, coprendo il ricevitore dentro l’auto in modo che non potesse più
ricevere segnali e usando la chiave meccanica.

Negli anni successivi la sicurezza di questi primi sistemi elettronici
migliorò parecchio, introducendo per esempio i cosiddetti *rolling code*,
ossia delle sequenze di impulsi radio (non più infrarossi) differenti ogni
volta ma calcolate secondo un algoritmo segreto oppure usando chiavi
crittografiche altrettanto segrete.

Il crollo dei costi dei componenti elettronici e lo sviluppo dell’informatica,
però, portarono poi a superare in molti casi anche questi
*rolling code* in maniera anche piuttosto ingegnosa. Nei cosiddetti
*relay attack*, i ladri usano due ripetitori portatili di segnali radio:
ne piazzano uno appena fuori dalla porta d’ingresso dell’abitazione della
vittima, ossia vicino al punto in cui molte persone lasciano in casa le
chiavi, le smart card o i telecomandi dell’auto. I ladri fanno in modo che il
ripetitore riceva il debole segnale radio emesso dalle chiavi e lo ritrasmetta
a un secondo ripetitore, tenuto da un complice e piazzato vicino all’auto da
rubare. In questo modo, l’automobile crede che la sua chiave sia vicina e
quindi si apre e in alcuni casi può anche essere avviata. Attacchi di questo
genere avvengono...