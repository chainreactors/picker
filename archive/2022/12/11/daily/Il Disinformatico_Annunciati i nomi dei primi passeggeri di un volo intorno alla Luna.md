---
title: Annunciati i nomi dei primi passeggeri di un volo intorno alla Luna
url: http://attivissimo.blogspot.com/2022/12/annunciati-i-nomi-dei-primi-passeggeri.html
source: Il Disinformatico
date: 2022-12-11
fetch_date: 2025-10-04T01:13:10.240483
---

# Annunciati i nomi dei primi passeggeri di un volo intorno alla Luna

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/12/10

### Annunciati i nomi dei primi passeggeri di un volo intorno alla Luna

[![](https://blogger.googleusercontent.com/img/b/R29vZ2xl/AVvXsEgymtL-HsMIQDAxk5NbgtSyu9Lx-y34-Kxo0jp0mpn-FV14ylZML-TJkyoCzuxoPHdDWlMHAwZniBVQRqn6rrjm8ZkKddSE121p9wi2hF5IbNro5CwQ1dvXfLELJV5N2_ri_WgHgVWD-8Ski_-_Qlvr3z9r92-diErf4f63s5Tr6khTWSIo-kU/s16000/Screenshot%202022-12-10%20at%2000.52.33.png)](https://blogger.googleusercontent.com/img/b/R29vZ2xl/AVvXsEgymtL-HsMIQDAxk5NbgtSyu9Lx-y34-Kxo0jp0mpn-FV14ylZML-TJkyoCzuxoPHdDWlMHAwZniBVQRqn6rrjm8ZkKddSE121p9wi2hF5IbNro5CwQ1dvXfLELJV5N2_ri_WgHgVWD-8Ski_-_Qlvr3z9r92-diErf4f63s5Tr6khTWSIo-kU/s1389/Screenshot%202022-12-10%20at%2000.52.33.png)

Forse ricorderete che ad aprile 2021 mi ero
[candidato](https://attivissimo.blogspot.com/2021/04/mi-sono-candidato-volare-intorno-alla.html)
per un volo gratuito intorno alla Luna, offerto a otto persone selezionate
dall’imprenditore giapponese del settore della moda
[Yusaku Maezawa](https://en.wikipedia.org/wiki/Yusaku_Maezawa)
nell’ambito di un progetto spaziale, *dearMoon*, avviato insieme a Elon
Musk nel 2017 (come avevo raccontato
[qui](https://attivissimo.blogspot.com/2018/09/oggi-spacex-rivelera-il-nome-della.html)). L’8 dicembre sono stati resi noti i nomi di queste otto persone, scelte
fra
[circa un milione](https://www.engadget.com/nasa-picks-spacex-artemis-4-102537076.html)
di candidati.

Non sorprenderà nessuno che io non sia tra quelle prescelte. Una, però,
probabilmente la conoscete: è Tim Dodd, l’*Everyday Astronaut*,
grandissimo divulgatore delle missioni spaziali sul [suo canale YouTube](https://www.youtube.com/%40EverydayAstronaut). Questo è il video nel quale
annuncia di essere stato selezionato e spiega, ancora incredulo, alcuni
dettagli della missione:

Le altre persone selezionate sono:

* [TOP (Choi Seung Hyun)](https://www.youtube.com/watch?v=F6iuhxXz20Y), un rapper K-pop sudcoreano
* [Steve Aoki](https://www.youtube.com/watch?v=IYbWvBoobfQ), DJ e
  produttore musicale statunitense
* [Yemi A.D.](https://www.youtube.com/watch?v=coG6kDB9pzc),
  ballerino e coreografo della Repubblica Ceca
* [Rhiannon Adam](https://www.youtube.com/watch?v=VUcIL6UvhH4),
  fotografa irlandese
* [Karim Iliya](https://www.youtube.com/watch?v=Ki2hT1Q0Fhw),
  fotografo britannico
* [Brendan Hall](https://www.youtube.com/watch?v=11hVwdl2S68),
  *filmmaker* statunitense
* [Dev D. Joshi](https://www.youtube.com/watch?v=h47ScgyFwJ4),
  attore indiano

Sono state inoltre designate due riserve:
[Kaitlyn Farrington](https://www.youtube.com/watch?v=DdZzFVho3IE),
*snowboarder* olimpica statunitense, e
[Miyu](https://www.youtube.com/watch?v=MNdNYY5A79o), ballerina
giapponese. I link portano ai rispettivi video di
presentazione.

I candidati voleranno intorno alla Luna insieme a Yusaku Maezawa, che è già
[stato](https://www.cnbc.com/2021/12/08/japanese-billionaire-yusakua-maezawa-arrives-at-iss.html)
nello spazio per 12 giorni, visitando la Stazione Spaziale Internazionale a
dicembre 2021, insieme al suo assistente di produzione Yozo Hirano, grazie a
un lancio commerciale russo di un veicolo *Soyuz*. L’intero progetto
*dearMoon* è finanziato da Maezawa.

L’imprenditore dice, sul
[sito del progetto](https://dearmoon.earth/), che il volo dovrebbe
svolgersi nel 2023, ma è una data estremamente ambiziosa e destinata quasi
sicuramente a slittare, dato che la *Starship* di SpaceX, il veicolo
spaziale che dovrebbe trasportare i passeggeri (e, si presume, un numero imprecisato di
astronauti professionisti che faranno da piloti), non ha ancora volato.

Tim Dodd fornisce alcune informazioni: la selezione è stata fatta già un anno
fa (lo si capisce dal suo video, nel quale si vedono gli altri membri
dell’equipaggio assistere con lui alla partenza di Maezawa verso la Stazione)
e ha già superato, come i suoi compagni di viaggio, gli esami medici
opportuni.

Il sito del progetto *dearMoon*,
[dearmoon.earth](https://dearmoon.earth), fornisce un
[piano](https://dearmoon.earth/schedule.html) di massima della
missione, nel quale però mancano alcuni dettagli importanti. Cominciamo dalle
tappe dichiarate:

[![](https://blogger.googleusercontent.com/img/b/R29vZ2xl/AVvXsEhmDOOCTYw8oyji2ijC2rvxdhNnHdiHzXAH1h6mhF4yE2S606r8dYQXq12_htlFNnoAc0huyt62gm8X_NnGhkHyYCYncuUpfNfpkPpw3eHZVRaxYl_Cpx34ogydpffeTQYrCc-mesTt58rpotLQnChhSPoEUmLE-MIpa8IAsYOSAAGRU6PQgJk/s16000/dearmoon-schedule_1_pc-2022-12.png)](https://blogger.googleusercontent.com/img/b/R29vZ2xl/AVvXsEhmDOOCTYw8oyji2ijC2rvxdhNnHdiHzXAH1h6mhF4yE2S606r8dYQXq12_htlFNnoAc0huyt62gm8X_NnGhkHyYCYncuUpfNfpkPpw3eHZVRaxYl_Cpx34ogydpffeTQYrCc-mesTt58rpotLQnChhSPoEUmLE-MIpa8IAsYOSAAGRU6PQgJk/s2460/dearmoon-schedule_1_pc-2022-12.png)

Il decollo avverrà dal Kennedy Space Center, presso la rampa di lancio apposita che è ora in costruzione. Due minuti e 51 secondi dopo la partenza, il primo stadio della *Starship*, denominato *Super Heavy,* si sgancerà dal veicolo spaziale vero e proprio dopo averlo portato a una quota imprecisata. Questo veicolo, che si chiama *Starship* (lo so, è facile confondersi), proseguirà la propria corsa per altri sei minuti circa, inserendosi in orbita intorno alla Terra.

Trentotto minuti dopo la partenza, dopo aver compiuto meno di un’orbita intorno al nostro pianeta, *Starship* riaccenderà i motori per accelerare verso la Luna, che raggiungerà dopo circa due giorni di viaggio. Effettuerà per circa un giorno una semplice, singola circumnavigazione della Luna, senza inserirsi in orbita intorno ad essa ma seguendo una traiettoria di ritorno spontaneo (*free return*) che non richiede propellente, e tornerà verso la Terra, che raggiungerà dopo altri due giorni di viaggio, per poi atterrare verticalmente e posarsi al suolo con il suo equipaggio dopo poco meno di sei giorni complessivi. Al suolo... *o quasi*, come vedremo tra poco.

---

Se tutto dovesse svolgersi secondo la tabella di marcia annunciata, questi astronauti privati volerebbero intorno alla Luna ben prima di quelli del progetto *Artemis* della NASA, il cui primo volo con equipaggio non avverrà prima del 2024 e rischia di essere rinviato ulteriormente. Se così fosse, sarebbe davvero uno smacco per *Artemis*, che si dimostrerebbe un costosissimo pasticcio dettato principalmente da esigenze politiche, come già molti pensano che sia.

Ma non è il caso di lasciarsi andare a facili entusiasmi. Sono contentissimo che *esista* questa missione, perché già il fatto che si parli concretamente di una *missione spaziale privata lunare* è meraviglioso; però realisticamente ci sono degli ostacoli tecnici enormi da superare.

Il primo è che gli astronauti di *dearMoon* dovrebbero volare su un veicolo che al momento *non ha mai volato*. Il secondo stadio, la *Starship* vera e propria, ha fatto finora soltanto alcuni brevi voli fino ad una dozzina di chilometri di quota, atterrando intero solo [una volta](https://spacenews.com/starship-survives-test-flight/); il primo stadio, il *Super Heavy*, non si è ancora staccato da terra e si è limitato ad accendere per prova alcuni dei suoi circa trenta motori. Pensare di qualificare per il volo spaziale umano entro un anno un veicolo così complesso, che non ha ancora spiccato il volo, è *decisamente* ottimistico, anche perché ci sono dei tempi tecnico-burocratici di certificazione che non si possono comprimere più di tanto.

Il secondo ostacolo è il rientro: *Starship* tornerà dalla Luna a circa 40.000 km/h, e questo richiederà uno scudo termico notevolissimo, che deve ancora essere co...