---
title: (AGG 13:50) Twitterremoto, nona puntata: il caos delle limitazioni di lettura e Tweetdeck “anteprima” imposto a tutti e tra poco riservato ai paganti. E arriva Threads
url: http://attivissimo.blogspot.com/2023/07/twitterremoto-nona-puntata-il-caos.html
source: Il Disinformatico
date: 2023-07-05
fetch_date: 2025-10-04T11:56:10.849166
---

# (AGG 13:50) Twitterremoto, nona puntata: il caos delle limitazioni di lettura e Tweetdeck “anteprima” imposto a tutti e tra poco riservato ai paganti. E arriva Threads

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/07/04

### (AGG 2023/07/05 16:15) Twitterremoto, nona puntata: il caos delle limitazioni di lettura e Tweetdeck “anteprima” imposto a tutti e tra poco riservato ai paganti. E arriva Threads

[![](https://blogger.googleusercontent.com/img/b/R29vZ2xl/AVvXsEg8binRJS6sxiR-Gm33xVOKosnSfNhDPWgcJhYAeqSszZIw0v_8WUwmXbGW782H-qtmoNN48KxHphs1ksErCiPz0JRO_M0wRRLAwexIhivCSWMANMwTIDmR_i-BV697FUMw49ZQb0q5834iABjkJi4ub0TjI2BgX1CaLgcqVrdk9cc_mY9kBDTvtg/s320/Screenshot%202023-07-04%20at%2011.02.12.png)](https://blogger.googleusercontent.com/img/b/R29vZ2xl/AVvXsEg8binRJS6sxiR-Gm33xVOKosnSfNhDPWgcJhYAeqSszZIw0v_8WUwmXbGW782H-qtmoNN48KxHphs1ksErCiPz0JRO_M0wRRLAwexIhivCSWMANMwTIDmR_i-BV697FUMw49ZQb0q5834iABjkJi4ub0TjI2BgX1CaLgcqVrdk9cc_mY9kBDTvtg/s596/Screenshot%202023-07-04%20at%2011.02.12.png)

*Pubblicazione iniziale: 2023/07/04 11:26. Ultimo aggiornamento: 2023/07/05 16:15.*

Sembra proprio che Elon Musk stia facendo tutto quello che può per affossare
definitivamente Twitter. Durante il fine settimana ha
[annunciato](https://twitter.com/elonmusk/status/1674942336583757825)
(via Twitter, ovviamente) una *“azione drastica e immediata”* per reagire a quelli che ha definito
*“livelli ESTREMI di data scraping”*. A suo dire, le aziende che si
occupano di intelligenza artificiale stavano facendo scansioni pesanti di tutti
i tweet pubblicati (*data scraping*) per alimentare i propri software, e
questo stava obbligando Twitter a mettere online ulteriori server per gestire
questo traffico, con i costi che ne conseguivano.

Nell’ambito di questa azione, l’1 luglio scorso ha
[imposto](https://twitter.com/elonmusk/status/1675187969420828672)
dei limiti temporanei di lettura a tutti gli utenti: 6000 post al giorno per
gli utenti “verificati”, 600 post per quelli non verificati e 300 post per
quelli non verificati e nuovi. Poco dopo ha
[portato](https://twitter.com/elonmusk/status/1675260424109928449)
questi limiti a 10.000, 1000 e 500. Il risultato è che da tre giorni, ormai, Twitter è
praticamente inservibile.

Impedire agli utenti di leggere più di tanto il proprio social network pare
una mossa suicida: è come vendere un giornale vietando però di leggerne più di
quattro pagine al giorno. Gli inserzionisti pubblicitari, ovviamente, ne
risentono, perché gli utenti che raggiungono il limite di tweet letti (cosa
che succede facilmente) non possono vedere nulla, quindi neanche le
pubblicità, e così Twitter diventa ancora meno interessante come spazio
pubblicitario (già non è appetibile per via del caos e dell’aumentato odio
online; le vendite di inserzioni sono
[scese del 59%](https://www.engadget.com/twitters-ad-sales-have-reportedly-dropped-by-59-percent-since-last-year-092543851.html)
rispetto a un anno fa). Il limite, oltretutto, impedisce anche agli utenti di
ricevere le notifiche dei servizi di emergenza e ai giornalisti di leggere le
notizie via Twitter.

Un autogol enorme, insomma.

Un altro effetto di questa decisione di Musk è che Google ha
[rimosso](https://www.rawstory.com/google-twitter/) il 52% dei link
a Twitter, da 471 milioni di URL a 227, visto che i contenuti sono diventati
inaccessibili. E se non sei su Google, non sei nessuno.

Inoltre ora per vedere un tweet o un profilo Twitter è necessario avere un
account Twitter e avervi fatto login. Prima i tweet erano visibili a tutti.

**2023/07/05 16:15.** Sembra che l’obbligo di login stia scomparendo, secondo varie segnalazioni ([Engadget](https://www.engadget.com/twitter-quietly-backtracks-on-requiring-users-to-log-in-to-see-tweets-135230558.html)).

---

Tutte queste limitazioni possono anche essere
[viste](https://www.bbc.com/news/technology-66093324) come
l’ennesimo tentativo di Musk di convincere gli utenti a passare alla versione
a pagamento di Twitter. Infatti diecimila tweet al giorno (il limite per gli
utenti “verificati”, ossia paganti) sono un limite ragionevole; mille no.

C’è anche un’altra
[ipotesi](https://www.bbc.com/news/technology-66087172): la mossa
sarebbe dettata da problemi finanziari e tentativi di ridurre i costi. Sono
molte le bollette non pagate da Twitter per servizi erogatigli da vari
fornitori in tutto il mondo. Per esempio, sembra che Twitter abbia
[rifiutato](https://www.platformer.news/p/twitter-stiffs-google) di
pagare la fattura per i servizi di Google Cloud e rinviato i pagamenti ad
Amazon Web Services, per poi
[riprendere](https://arstechnica.com/tech-policy/2023/06/twitter-ceo-starts-fighting-musks-battles-paying-musks-overdue-bills/)
i pagamenti a Google.

---

Un altro effetto di queste decisioni di Elon Musk è che
Tweetdeck, l’applicazione per *power user* di Twitter, ha sostanzialmente
smesso di funzionare (tutte le colonne diverse dalla Home
[davano](https://twitter.com/molly0xFFF/status/1675544063662014466)
solo un’icona di attesa di caricamento). La versione *legacy* è ora
irraggiungibile (il
[trucchetto](https://attivissimo.blogspot.com/2023/02/come-tornare-alla-versione-precedente.html)
che avevo descritto a febbraio 2023 non funziona più) e al suo posto viene
 [presentata](https://www.engadget.com/twitter-launches-new-tweetdeck-as-the-old-version-breaks-down-231939160.html) la nuova versione, che è [ufficiale](https://twitter.com/TwitterSupport/status/1675990712297443330?ref_src=twsrc%5Etfw%7Ctwcamp%5Etweetembed%7Ctwterm%5E1675990712297443330%7Ctwgr%5E9be47cdff2f754530cfca753a6850ac1787feda5%7Ctwcon%5Es1_&ref_url=https%3A%2F%2Fwww.engadget.com%2Ftwitter-launches-new-tweetdeck-as-the-old-version-breaks-down-231939160.html) ma è ancora etichettata *“Anteprima”* e va
sostanzialmente riconfigurata da capo, con una perdita di tempo inutile e
impostazioni demenziali.

Per esempio, la cosa che mi interessa di più, ossia i tweet degli account che
seguo, non c’è di default: bisogna aggiungere manualmente una colonna e
scegliere *Cronologia principale*, che è descritta come
*Vedi prima i Tweet suggeriti*, ma non è vero: non mostra i tweet
suggeriti dall’algoritmo (il *“Per te”* dell’app Twitter standard), ma mostra i
tweet degli account che ho deciso *io* di seguire. E comunque fra un mesetto
[Tweetdeck sarà disponibile soltanto agli utenti paganti](https://www.ilpost.it/2023/07/04/tweetdeck-twitter-utenti-verificati/)
(quelli che Twitter si ostina a chiamare “verificati” quando non lo sono).

Tweetdeck era una delle poche cose buone che rendeva sopportabile l’uso di
questa piattaforma; niente pubblicità, tutto ben visibile e facilmente
gestibile. Ora ho ancora meno motivi per passare tempo su Twitter. Se mi
scrivete lì, probabilmente non vi leggerò o lo farò con molto ritardo. Ci
vedremo su [Mastodon](https://mastodon.uno/%40ildisinformatico) o in questo blog. E forse, quando arriverà, anche su Threads (l’alternativa a Twitter di Meta, interoperabile con Mastodon).

**2023/07/04 13:50.** Threads dovrebbe arrivare [giovedì 6 luglio](https://www.bbc.com/news/business-66094072) negli Stati Uniti e nel Regno Unito. È già [prenotabile](https://apps.apple.com/us/app/threads-an-instagram-app/id6446901002) sull’App Store USA. Essendo un’app di Meta, la sua gratuità ha un costo in termini di privacy: conviene leggerne attentamente le [condizioni supplementari](https://apps.apple.com/us/app/threads-an-instagram-app/id6446901002) e la [privacy policy supplementare](https://help.instagram.com/515230437301944).

**2023/07/05 8:25.** Secondo [Independent.ie](https://www.independent.ie/business/technology/no-instagram-threads-app-in-the-eu-irish-dpc-says-metas-new-twitter-rival-wont-be-launched-here/a...