---
title: Twitter rende a pagamento l’autenticazione via SMS. Cosa potrà mai andare storto?
url: http://attivissimo.blogspot.com/2023/02/twitter-rende-pagamento-lautenticazione.html
source: Il Disinformatico
date: 2023-02-19
fetch_date: 2025-10-04T07:30:45.619021
---

# Twitter rende a pagamento l’autenticazione via SMS. Cosa potrà mai andare storto?

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/02/18

### Twitter rende a pagamento l’autenticazione via SMS. Cosa potrà mai andare storto?

[![](https://blogger.googleusercontent.com/img/b/R29vZ2xl/AVvXsEgAiOZuDBWpWXXG6mP6xh_79gPY71A9_0Wev5LP1aM7kXgze6dCbK6InfdWo-k4u5bqRmtV7P35ccayAfeyriLxLcPdJ06EDgQS9AqIVsnV9e1E2bE3G4mADPMR4zx3Ic8gEOaBmNTGOui0LcrsOuRjHPPRvGj3bx_jUo5_S20akygbWsC1D2Q/s320/2023-02-18%20Twitter%20no%20SMS%20unless%20Blue%20italian.jpg)](https://blogger.googleusercontent.com/img/b/R29vZ2xl/AVvXsEgAiOZuDBWpWXXG6mP6xh_79gPY71A9_0Wev5LP1aM7kXgze6dCbK6InfdWo-k4u5bqRmtV7P35ccayAfeyriLxLcPdJ06EDgQS9AqIVsnV9e1E2bE3G4mADPMR4zx3Ic8gEOaBmNTGOui0LcrsOuRjHPPRvGj3bx_jUo5_S20akygbWsC1D2Q/s1509/2023-02-18%20Twitter%20no%20SMS%20unless%20Blue%20italian.jpg)

*Pubblicazione iniziale: 2023/02/18 11:19. Ultimo aggiornamento: 2023/03/14 17:35.*

Ho ricevuto numerose
[segnalazioni](https://twitter.com/Devixe96/status/1626872705843703809)
di un annuncio di Twitter, secondo il quale l’autenticazione tramite SMS verrà
riservata prossimamente agli utenti paganti.

L’annuncio è autentico e dice che *“Solo gli abbonati a Twitter Blue”*, che è la versione a
pagamento di Twitter,
*“possono utilizzare gli SMS come metodo di autenticazione a due fattori. La
sua rimozione richiederà solo qualche minuto.”* dice l’annuncio. *“Puoi ancora utilizzare l’app
per l’autenticazione e i token di sicurezza come metodi di
autenticazione.”* Questo avviso indica la data del 19 marzo prossimo come termine ultimo:
*“Per non perdere l’accesso a Twitter, rimuovi l’autenticazione a due
fattori tramite SMS entro la seguente data: 19 mar 2023”*.

Questa nuova regola è stata annunciata ufficialmente con un [tweet di @TwitterSupport](https://twitter.com/TwitterSupport/status/1626757587524890624) il 18 febbraio 2023 ed è descritta in dettaglio in [una pagina](https://blog.twitter.com/en_us/topics/product/2023/an-update-on-two-factor-authentication-using-sms-on-twitter)
del blog di Twitter, con la giustificazione che
*“purtroppo abbiamo visto che l’autenticazione a due fattori basata sul
numero di telefono viene usata e abusata da attori ostili. Per cui a partire
da oggi non permetteremo più agli account di iscriversi al metodo di
autenticazione a due fattori basato su SMS a meno che siano abbonati a
Twitter Blue”*
(*“unfortunately we have seen phone-number based 2FA be used - and abused -
by bad actors. So starting today, we will no longer allow accounts to enroll
in the text message/SMS method of 2FA unless they are Twitter Blue
subscribers”*).

Suona un po’ assurdo dire che una forma di autenticazione *più debole* verrà
riservata agli utenti *paganti* (che sono quelli che hanno più da perdere), ed è
facile interpretare questa novità come un altro disperato tentativo di
incentivare gli utenti a usare la versione a pagamento di Twitter (cosa che
finora, a quanto pare, hanno fatto meno di
[200.000 persone](https://www.theinformation.com/articles/musks-twitter-has-just-180-000-u-s-subscribers-two-months-after-launch)
negli Stati Uniti). Tuttavia Elon Musk ha [giustificato](https://twitter.com/elonmusk/status/1626996774820024321?s=61&t=mwCS6NoNlCq6JsN5hh8I4A) questo cambiamento [dicendo](https://commsrisk.com/elon-musk-says-twitter-lost-60mn-a-year-because-390-telcos-used-bot-accounts-to-pump-a2p-sms/) che gli SMS di autenticazione a due fattori fraudolenti, generati da numerose compagnie telefoniche disoneste, stavano costando a Twitter ben 60 milioni di dollari l’anno.

Sia come sia, rimane il fatto che l’autenticazione fatta tramite SMS in generale è poco
sicura, non solo su Twitter ma su qualunque servizio online, e andrebbe rimpiazzata, comunque e dovunque, dall’autenticazione
tramite app apposita o tramite *token*, ossia un piccolo dispositivo digitale che contiene una chiave crittografica di sicurezza.

Purtroppo è molto probabile che invece la pigrizia della massa degli utenti, di
fronte alla scelta fra

*a) pagare per continuare come prima*

e

*b) capire, installare, configurare e attivare l’autenticazione tramite
app*

sarà quasi sempre

*c) levare del tutto l’autenticazione e usare solo la password, tanto cosa
vuoi che mi succeda*

Già adesso, secondo le ricerche dell’esperta informatica [Rachel Tobac](https://twitter.com/RachelTobac/status/1626760590629933057), meno del 3% degli utenti di Twitter ha una qualunque forma di autenticazione a due fattori, e di quel 3% scarso il 74% usa gli SMS. Con questa nuova regola, un’ondata di furti di account è praticamente inevitabile.

Se volete rimediare e cercate un’app di autenticazione, potete provare Authenticator di Google (per [Android](https://play.google.com/store/apps/details?id=com.google.android.apps.authenticator2&hl=it)
e
[iOS](https://apps.apple.com/us/app/google-authenticator/id388497605)) oppure [Authy](https://authy.com/) o l’app di autenticazione di Microsoft (disponibile anche lei per [Android](https://play.google.com/store/apps/details?id=com.azure.authenticator&hl=it) e [iOS](https://apps.apple.com/it/app/microsoft-authenticator/id983156458)). Per gli utenti Apple c’è anche il Keychain o Portachiavi di iOS.

Passare all’autenticazione forte in Twitter non è difficile, ma non è neanche una passeggiata:

* Il primo passo è installare un’app di autenticazione.
* Fatto questo, si va nell’app, si tocca l’icona del profilo, si sceglie *Impostazioni e assistenza*, poi *Impostazioni e privacy* e infine *Sicurezza e accesso all’account* e poi *Sicurezza*.
* Qui si sceglie *Autenticazione a due fattori* e si disattiva l’opzione *SMS* (per farlo bisogna digitare la propria password).
* Compare la richiesta di confermare la disattivazione e si risponde toccando *Disattiva*.
* Si attiva una delle opzioni di sicurezza alternative, ossia *App per l’autenticazione* oppure *Token di sicurezza*. Se si sceglie la prima (*App per l’autenticazione*), compare l’invito ad abbinare un’app di autenticazione all’account Twitter.
* Si clicca su *Inizia*.
* Nella schermata successiva, che richiede di abbinare l’app di autenticazione all’account Twitter, si tocca *Link app*.
* Su iPhone (non so cosa succeda su Android) a questo punto compare la schermata *Password automatica* e viene elencato l’account Twitter insieme agli altri protetti da password. Si tocca questo account e compare un codice di verifica che dura 30 secondi.
* Si tiene a mente questo codice e si torna all’app Twitter, che a questo punto chiede di immettere il codice.
* Si immette il codice.

Già che siete da quelle parti in *Impostazioni e privacy* e poi *Sicurezza e accesso all’account*, toccate anche l’opzione *Codice di backup*, che genera un codice unico, usabile una sola volta, che vi permette di autenticarvi in caso di emergenza.

*Fonte aggiuntiva: [Intego](https://www.intego.com/mac-security-blog/how-to-set-up-two-factor-authentication-on-twitter/).*

Pubblicazione iniziale:
[18.2.23](https://attivissimo.blogspot.com/2023/02/twitter-rende-pagamento-lautenticazione.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/6053557287959041451 "Post per email")

Labels:
[2FA](https://attivissimo.blogspot.com/search/label/2FA),
[autenticazione a due fattori](https://attivissimo.blogspot.com/search/label/autenticazione%20a%20due%20fattori),
[PodcastRSI](https://attivissimo.blogspot.com/search/label/PodcastRSI),
[radio](https://attivissimo.blogspot.com/search/label/radio),
[Twitter](https://attivissimo.blogspot.com/search/label/Twitter)

#### Nessun commento:

[Pos...