---
title: Cybercrime-as-a-Service (CaaS). Il ruolo delle transazioni in criptovalute nel Darknet
url: https://www.ictsecuritymagazine.com/articoli/cybercrime-as-a-service-caas-il-ruolo-delle-transazioni-in-criptovalute-nel-darknet/
source: ICT Security Magazine
date: 2023-04-19
fetch_date: 2025-10-04T11:35:40.235101
---

# Cybercrime-as-a-Service (CaaS). Il ruolo delle transazioni in criptovalute nel Darknet

[Salta al contenuto](#main)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

* [Home](https://www.ictsecuritymagazine.com/)
* [Articoli](https://www.ictsecuritymagazine.com/argomenti/articoli/)
* RubricheEspandi
  + [Cyber Security](https://www.ictsecuritymagazine.com/argomenti/cyber-security/)
  + [Cyber Crime](https://www.ictsecuritymagazine.com/argomenti/cyber-crime/)
  + [Cyber Risk](https://www.ictsecuritymagazine.com/argomenti/cyber-risk/)
  + [Cyber Law](https://www.ictsecuritymagazine.com/argomenti/cyber-law/)
  + [Digital Forensic](https://www.ictsecuritymagazine.com/argomenti/digital-forensic/)
  + [Digital ID Security](https://www.ictsecuritymagazine.com/argomenti/digital-id-security/)
  + [Business Continuity](https://www.ictsecuritymagazine.com/argomenti/business-continuity/)
  + [Digital Transformation](https://www.ictsecuritymagazine.com/argomenti/digital-transformation/)
  + [Cyber Warfare](https://www.ictsecuritymagazine.com/argomenti/cyber-warfare/)
  + [Ethical Hacking](https://www.ictsecuritymagazine.com/argomenti/ethical-hacking/)
  + [GDPR e Privacy](https://www.ictsecuritymagazine.com/argomenti/gdpr-e-privacy/)
  + [IoT Security](https://www.ictsecuritymagazine.com/argomenti/iot-security/)
  + [Industrial Cyber Security](https://www.ictsecuritymagazine.com/argomenti/industrial-cyber-security/)
  + [Blockchain e Criptovalute](https://www.ictsecuritymagazine.com/argomenti/blockchain-e-criptovalute/)
  + [Intelligenza Artificiale](https://www.ictsecuritymagazine.com/argomenti/intelligenza-artificiale/)
  + [Geopolitica e Cyberspazio](https://www.ictsecuritymagazine.com/argomenti/geopolitica-cyberspazio/)
  + [Interviste](https://www.ictsecuritymagazine.com/argomenti/interviste/)
* [Notizie](https://www.ictsecuritymagazine.com/argomenti/notizie/)
* [Pubblicazioni](https://www.ictsecuritymagazine.com/pubblicazioni/)
* [Cybersecurity Video](https://www.ictsecuritymagazine.com/argomenti/cybersecurity-video/)
* [Eventi](https://www.ictsecuritymagazine.com/eventi/)
* [Newsletter](https://www.ictsecuritymagazine.com/newsletter/)

[Linkedin](https://www.linkedin.com/company/ict-security-magazine/) [YouTube](https://www.youtube.com/%40ictsecuritymagazine1403) [RSS](https://www.ictsecuritymagazine.com/feed/)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

Attiva/disattiva menu

[![Forum ICT Security 2025](https://www.ictsecuritymagazine.com/wp-content/uploads/banner-header-2025.jpg)](https://www.ictsecuritymagazine.com/eventi/forumictsecurity2025)

![](https://www.ictsecuritymagazine.com/wp-content/uploads/Cybercrime-as-a-Service.jpg)

# Cybercrime-as-a-Service (CaaS). Il ruolo delle transazioni in criptovalute nel Darknet

A cura di:[Achille Pierre Paliotta](#molongui-disabled-link)  Ore 18 Aprile 2023

> «The potential criminality associated with computers can be eclipsed only by the difficulty in identifying and investigating these crimes»
>  David L. Carter (1995:22)

### Introduzione

Fin dal giorno della sua caduta, a causa di un furto provocato mediante una ben congegnata tecnica di ingegneria sociale (social engineering), l’essere umano si è trovato costantemente immerso nelle attività criminose compiute dai suoi simili e nei connessi tentativi di occultare tali attività.

Queste attività si connotano per essere il più elusive possibili, inafferrabili quanto basta, tanto da aver dato vita, spesse volte, a processi e giudizi sommari al fine di poter ristabilire l’ordine economico, politico e sociale messo costantemente in pericolo da singoli e gruppi umani.
 Del resto, una scia di conseguenze dirette e indirette fa seguito a ogni atto criminoso e non stupisce che tutti i gruppi umani abbiano cercato di limitare la loro perniciosa diffusione; per non dire poi che tali atti sono all’opposto del perseguimento di uno sviluppo ottimale, il quale costituisce l’obiettivo precipuo di ogni collettività organizzata.

Ciò premesso, il processo di digitalizzazione – le cui fondamenta sono da rinvenirsi a seguito del secondo conflitto mondiale, con la messa a punto della teoria dell’informazione e dei primi modelli di computer – si è vieppiù accompagnato al correlato sviluppo della criminalità informatica (cybercrimes, e-crimes, electronic crimes, internet crimes, netcrimes, computer-related crimes).

A questo riguardo, già l’utilizzo di un’estesa terminologia mostra assai bene che in questo campo non vi è ancora una rigorosa concettualizzazione; ma ciò vale anche, in generale, per tutti i termini correlati alla cybersecurity e alla cyber intelligence (Paliotta 2022a).
 Si comprende, del resto, come una definizione rigorosa di tale campo di studi sarebbe di vitale importanza non solo per l’investigazione scientifica del fenomeno ma anche perché piccole variazioni nella concettualizzazione del cybercrime potrebbero influenzarne la misurazione e lo stesso contrasto da parte delle forze dell’ordine (Carter 1995; Brenner 2004; Broadhurst 2006; Barn & Barn 2016; Phillips et alii 2022; Paliotta 2022b).

Uno dei principali fattori insiti nella difficoltosa stima della criminalità informatica è, difatti, proprio la mancanza di definizioni rigorose, di tassonomie e sistemi di classificazione in grado di tenere conto dell’ampia gamma dei reati informatici. A questa situazione si sta ponendo rimedio in alcuni paesi, quali gli Stati Uniti, mediante un atto legislativo ad hoc, il “Better Cybercrime Act” (Paliotta 2022b). Il problema della carente concettualizzazione è ulteriormente aggravato dalla considerazione che la legislazione in materia di cybercrime, nelle varie giurisdizioni statuali, non è né sistematica né uniforme; e che a tale mancanza di unità corrispondono altrettanti sforzi internazionali frammentati e non continuativi, anche se la recente firma del “Second Additional Protocol” della [Convenzione di Budapest](https://www.coe.int/en/web/cybercrime/the-budapest-convention) sembra andare nell’auspicata direzione di un maggiore coordinamento fra Stati.

Il cybercrime si può definire, per i fini che qui interessano, come lo svolgimento di un’attività criminale in cui un artefatto digitale (hardware e software) può essere sia lo strumento utilizzato per l’attacco malevolo sia l’obiettivo dello stesso, oppure ambedue, che sia o meno collegato a Internet, escludendo al contempo i reati tradizionali che sono solo facilitati dall’uso dell’hardware. Quest’ampia definizione permette di superare diverse difficoltà terminologiche perché, ad esempio, essa non coprirebbe i crimini tradizionali come l’omicidio se, in ipotesi, l’aggressore usasse una tastiera per colpire e uccidere la propria vittima. Vi verrebbe ricompreso, invece, il caso di un agente malevolo che introducesse dispositivi USB contenenti software dannoso ai fini della distruzione, deterioramento, alterazione, danneggiamento dei dati contenuti su un computer anche quando questi non fosse collegato a un network.

Il [primo criminale condannato per crimini elettronici](https://robertherjavec.com/cybersecurity-ceo-the-history-of-cybercrime-from-1834-to-present/) sembra sia stato, nel 1981, Ian Murphy – alias “Captain Zap” – per aver penetrato e alterato il dispositivo orario della fatturazione dell’American Telephone & Telegraphs (AT&T) al fine di ottenere tariffe scontate durante il normale orario di attività commerciale.

Riguardo alla tipologia dei reati, la [Convenzione sul cybercrime](https://rm.coe.int/1680081561) distingue quattro diversi tipi di condotte:

1. offese contro la confidenzialità, integrità e disponibilità (CIA) di computer, dati e sistemi [art. 2, accesso illegale; art. 3, intercettazione illegale; art. 4, interferenze sui dati; art. 5, interferenze sui sistemi; art. 6, uso improprio dei dispositivi];
2. offese relative ai computer [art. 7, contraffazione dei computer; a...