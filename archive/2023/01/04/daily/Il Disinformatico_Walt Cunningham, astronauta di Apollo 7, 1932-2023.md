---
title: Walt Cunningham, astronauta di Apollo 7, 1932-2023
url: http://attivissimo.blogspot.com/2023/01/walt-cunningham-astronauta-di-apollo-7.html
source: Il Disinformatico
date: 2023-01-04
fetch_date: 2025-10-04T03:01:27.608671
---

# Walt Cunningham, astronauta di Apollo 7, 1932-2023

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/03

### Walt Cunningham, astronauta di *Apollo 7*, 1932-2023

*Pubblicazione iniziale: 2023/01/03 23:21. Ultimo aggiornamento: 2023/01/04
20:00.*

Walt Cunningham, uno dei tre protagonisti della storica missione
*Apollo 7* che a ottobre del 1968 segnò la ripresa dei voli spaziali
umani statunitensi dopo la tragedia di *Apollo 1*, è morto oggi a Houston
all’età di 90 anni in seguito alle complicanze di una caduta. Ne danno
annuncio la
[NASA](https://twitter.com/NASAhistory/status/1610399319655415809)
(anche
[qui](https://www.nasa.gov/press-release/apollo-astronaut-walter-cunningham-dies-at-90)) e
[NPR](https://www.npr.org/2023/01/03/517135016/nasa-apollo-astronaut-walt-cunningham-died).

[![](https://blogger.googleusercontent.com/img/b/R29vZ2xl/AVvXsEjF6OHK6GDknSt5f3FEMmBxaBzpjYkBIRqwP1ohNDMbC0GcGwWF588Pj0ec_byBDb8c5JJBLuYsYxGrtQWMDjWl1KnripM5IcG0PVtCYedbAXac_5dytdJutYxB6jOnX6QqRsfptoNvo02xmyeSV0tBT_oSsjJblSHNjgW7RGWZHroO41HrDIM/s16000/walt-1.jpg)](https://blogger.googleusercontent.com/img/b/R29vZ2xl/AVvXsEjF6OHK6GDknSt5f3FEMmBxaBzpjYkBIRqwP1ohNDMbC0GcGwWF588Pj0ec_byBDb8c5JJBLuYsYxGrtQWMDjWl1KnripM5IcG0PVtCYedbAXac_5dytdJutYxB6jOnX6QqRsfptoNvo02xmyeSV0tBT_oSsjJblSHNjgW7RGWZHroO41HrDIM/s1920/walt-1.jpg)

Cunningham fece un solo volo spaziale in tutta la propria carriera, ma quegli
undici giorni che trascorse in orbita intorno alla Terra, a bordo di una
capsula mai collaudata prima, insieme al suo comandante Wally Schirra e al
pilota del Modulo di Comando Donn Eisele, furono una tappa fondamentale del
Progetto Apollo che rese possibile, già l’anno successivo, l’atterraggio dei
primi due esseri umani sulla Luna.

Se qualcosa fosse andato storto, se qualcuno dei tanti sistemi della navicella
della cui gestione era responsabile Cunningham avesse funzionato male,
quell’allunaggio sarebbe avvenuto ben più tardi e forse sarebbero arrivati per
primi sulla Luna i sovietici con il loro vettore N-1 e il loro veicolo lunare
LK (come immaginato dalla serie TV ucronica *For All Mankind*). Senza il
successo di *Apollo 7*, nessuno avrebbe osato l’incredibile balzo di
*Apollo 8*, la prima missione umana intorno alla Luna, alla fine del
1968.

[![](https://blogger.googleusercontent.com/img/b/R29vZ2xl/AVvXsEiN5Q-Dgv6MLiL1XYUDpekaSuNvw0iAermAZNMJ8vX9gWurd3Wl9BZRq3CGq6W9W2w46CSy7E4cQ0k9pbAoEwlYCL4iFnokx3lssThWn-lwtB5ImtwfMqSdhSoA-5qf98TJNrHWtA/s1600/Apollo_7_68PC-0211-m.jpg)](https://blogger.googleusercontent.com/img/b/R29vZ2xl/AVvXsEiN5Q-Dgv6MLiL1XYUDpekaSuNvw0iAermAZNMJ8vX9gWurd3Wl9BZRq3CGq6W9W2w46CSy7E4cQ0k9pbAoEwlYCL4iFnokx3lssThWn-lwtB5ImtwfMqSdhSoA-5qf98TJNrHWtA/s1600/Apollo_7_68PC-0211-m.jpg)

Da sinistra, Donn Eisele, Wally Schirra e Walt Cunningham, a bordo della
portaerei USS Essex, appena tornati dalla loro missione. Foto
[KSC-68PC-211](http://www.wallyschirra.com/images/ap7-KSC-68PC-211.jpg).

Quel successo, però, fu accompagnato dal primo “ammutinamento” nello spazio,
quando i tre astronauti, afflitti da un sovraccarico di lavoro e da un
raffreddore che in assenza di peso causava congestioni dolorose e altri
problemi, a un certo punto decisero di respingere alcune delle richieste
insistenti del Controllo Missione, e lo fecero con parole decisamente pesanti,
mai sentite prima in una missione spaziale. Al momento del ritorno sulla
Terra, Schirra, come comandante, decise di rifiutare l’ordine di indossare i
caschi per il rientro, come previsto invece dalle procedure per poter
affrontare un’eventuale depressurizzazione della capsula, perché temeva che
affrontare il normale cambio di pressione di rientro mentre erano
congestionati dal raffreddore e senza poter fare la manovra manuale di
bilanciamento della pressione intraauricolare (il classico tapparsi il naso e
soffiare dal naso) avrebbe portato alla rottura dei timpani dell’equipaggio.

La NASA non perdonò queste trasgressioni; conferì ai tre la
*Exceptional Service Medal* e la *Distinguished Service Medal*, ma
nessuno di loro volò più nello spazio (Schirra era al suo terzo volo;
Cunnigham e Eisele al primo). Cunningham restò alla NASA come direttore del
reparto Skylab dell’Ufficio Astronauti dell’ente spaziale fino al 1971.
Schirra lasciò subito la NASA, cosa che aveva già deciso di fare prima della
missione *Apollo 7*; fece il commentatore televisivo delle missioni
lunari e si dedicò ad altre attività, morendo nel 2007 durante un intervento
chirurgico. Eisele lasciò la NASA e l’Aeronautica Militare statunitense nel
1972, diventando consulente e imprenditore; morì nel 1987, a 57 anni, per un
infarto durante un viaggio d’affari a Tokyo.

I dettagli delle avventure di Walt Cunningham, in questa missione e nelle
tante altre cose che ha realizzato nel corso della sua lunga vita, sono
raccontati senza peli sulla lingua nel suo libro
[*The All-American Boys*](https://www.goodreads.com/book/show/3191433-the-all-american-boys), disponibile anche in italiano con il titolo
[*I ragazzi della Luna*](https://www.ibs.it/ragazzi-della-luna-libro-walter-cunningham/e/9788842542568)
(Mursia).

[![](https://blogger.googleusercontent.com/img/b/R29vZ2xl/AVvXsEgb_usESzzF_e-9nXPOa53gBMAWdm4bWE1ypL7n7_FUxOL_kkiCT2SmeP_HmIPZpjOEetCZJb6eQHKACo6G_Zv51t9W0aWjKAV8V4GYJCGKY26u7Ct2xTPtoD03Y41mi5mJ8tio/s16000/DSC04995+resize.jpg)](https://blogger.googleusercontent.com/img/b/R29vZ2xl/AVvXsEgb_usESzzF_e-9nXPOa53gBMAWdm4bWE1ypL7n7_FUxOL_kkiCT2SmeP_HmIPZpjOEetCZJb6eQHKACo6G_Zv51t9W0aWjKAV8V4GYJCGKY26u7Ct2xTPtoD03Y41mi5mJ8tio/s1600/DSC04995%2Bresize.jpg)

Io con Walt Cunningham a Tradate,
[aprile 2011](https://attivissimo.blogspot.com/2011/04/scusate-il-silenzio.html). Credit: Rodri Van Click.

Ho avuto il piacere e l’emozione di incontrare Cunningham e sua moglie Dot in
varie occasioni, sia in Italia sia negli Stati Uniti, grazie alla sua amicizia
con l’esperto di storia dello spazio e organizzatore di eventi spaziali Luigi
Pizzimenti, e di tradurre per il pubblico le sue apparizioni in Italia,
chiacchierando con lui anche in privato. Era tornato in Italia nel
[2017](https://attivissimo.blogspot.com/2017/08/walt-cunningham-astronauta-apollo-in.html), sempre grazie a
[Luigi Pizzimenti](https://luigipizzimenti.blogspot.com/2017/08/il-col-walter-cunningham-apollo-7-in.html)
e all’associazione
[ADAA](https://www.adaa.it/archivio-eventi-e-news/walt-cunningham-ospite-di-adaa-levento/).

[![](https://blogger.googleusercontent.com/img/b/R29vZ2xl/AVvXsEi-7sSDLl2-09xwfRYZrYNLhGRk0qHPlm_6O5_JNggi_OgFgJPoWPmIt_EN5iRSfkVWDezz2-6_KRCfx0OSQwH1M7-n5CwMSX1vs9k6dozxm9M_xiVQWPiQwJcZ0UnQZ6NS1w8JbpNu2z8sM0L-StMtnNfmCDP_SJfYOoIp5WBBQuVHSG0-VkA/s16000/23551034_10156878860266038_6702871423104898569_o.jpg)](https://blogger.googleusercontent.com/img/b/R29vZ2xl/AVvXsEi-7sSDLl2-09xwfRYZrYNLhGRk0qHPlm_6O5_JNggi_OgFgJPoWPmIt_EN5iRSfkVWDezz2-6_KRCfx0OSQwH1M7-n5CwMSX1vs9k6dozxm9M_xiVQWPiQwJcZ0UnQZ6NS1w8JbpNu2z8sM0L-StMtnNfmCDP_SJfYOoIp5WBBQuVHSG0-VkA/s2048/23551034_10156878860266038_6702871423104898569_o.jpg)

Walt Cunningham e la moglie Dot allo Sheraton Malpensa nel 2017. Credit: Rodri
van Click.

L’ho visto per l’ultima volta nel 2019 allo Starmus di Zurigo. Uomo dei suoi
tempi, non era il tipo da dire le cose a metà: era ben conosciuto per la sua
[posizione](https://waltercunningham.com/op_ed_hc4..htm)
estremamente scettica sul ruolo umano nei cambiamenti climatici, considerava
eccessivamente cauti gli astronauti Shuttle e i piani della NASA degli anni
Duemila, e non nascondeva la sua intolleranza totale per la presidenza Obama e
per le sue riforme sanitarie.

Questo è il vi...