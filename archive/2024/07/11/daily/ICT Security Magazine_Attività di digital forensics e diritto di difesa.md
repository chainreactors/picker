---
title: Attività di digital forensics e diritto di difesa
url: https://www.ictsecuritymagazine.com/articoli/attivita-di-digital-forensics-e-diritto-di-difesa/
source: ICT Security Magazine
date: 2024-07-11
fetch_date: 2025-10-06T17:47:39.538915
---

# Attività di digital forensics e diritto di difesa

[Salta al contenuto](#main)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

* [Home](https://www.ictsecuritymagazine.com/)
* [Articoli](https://www.ictsecuritymagazine.com/argomenti/articoli/)
* RubricheEspandi
  + [Cyber Security](https://www.ictsecuritymagazine.com/argomenti/cyber-security/)
  + [Cyber Crime](https://www.ictsecuritymagazine.com/argomenti/cyber-crime/)
  + [Cyber Risk](https://www.ictsecuritymagazine.com/argomenti/cyber-risk/)
  + [Cyber Law](https://www.ictsecuritymagazine.com/argomenti/cyber-law/)
  + [Digital Forensic](https://www.ictsecuritymagazine.com/argomenti/digital-forensic/)
  + [Digital ID Security](https://www.ictsecuritymagazine.com/argomenti/digital-id-security/)
  + [Business Continuity](https://www.ictsecuritymagazine.com/argomenti/business-continuity/)
  + [Digital Transformation](https://www.ictsecuritymagazine.com/argomenti/digital-transformation/)
  + [Cyber Warfare](https://www.ictsecuritymagazine.com/argomenti/cyber-warfare/)
  + [Ethical Hacking](https://www.ictsecuritymagazine.com/argomenti/ethical-hacking/)
  + [GDPR e Privacy](https://www.ictsecuritymagazine.com/argomenti/gdpr-e-privacy/)
  + [IoT Security](https://www.ictsecuritymagazine.com/argomenti/iot-security/)
  + [Industrial Cyber Security](https://www.ictsecuritymagazine.com/argomenti/industrial-cyber-security/)
  + [Blockchain e Criptovalute](https://www.ictsecuritymagazine.com/argomenti/blockchain-e-criptovalute/)
  + [Intelligenza Artificiale](https://www.ictsecuritymagazine.com/argomenti/intelligenza-artificiale/)
  + [Geopolitica e Cyberspazio](https://www.ictsecuritymagazine.com/argomenti/geopolitica-cyberspazio/)
  + [Interviste](https://www.ictsecuritymagazine.com/argomenti/interviste/)
* [Notizie](https://www.ictsecuritymagazine.com/argomenti/notizie/)
* [Pubblicazioni](https://www.ictsecuritymagazine.com/pubblicazioni/)
* [Cybersecurity Video](https://www.ictsecuritymagazine.com/argomenti/cybersecurity-video/)
* [Eventi](https://www.ictsecuritymagazine.com/eventi/)
* [Newsletter](https://www.ictsecuritymagazine.com/newsletter/)

[Linkedin](https://www.linkedin.com/company/ict-security-magazine/) [YouTube](https://www.youtube.com/%40ictsecuritymagazine1403) [RSS](https://www.ictsecuritymagazine.com/feed/)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

Attiva/disattiva menu

[![Forum ICT Security 2025](https://www.ictsecuritymagazine.com/wp-content/uploads/banner-header-2025.jpg)](https://www.ictsecuritymagazine.com/eventi/forumictsecurity2025)

![digital forensics e diritto di difesa, Processo penale e prova digitale](https://www.ictsecuritymagazine.com/wp-content/uploads/digital-forensics-e-diritto-di-difesa.jpg)

# Attività di digital forensics e diritto di difesa

A cura di:[Francesco Lazzini](#molongui-disabled-link)  Ore 10 Luglio 202426 Settembre 2025

*L’evoluzione tecnologica ha trasformato in profondità il modo in cui vengono condotte le indagini penali, rendendo la digital forensics uno strumento imprescindibile per l’accertamento dei fatti. Computer, smartphone e sistemi informatici non rappresentano più soltanto possibili mezzi attraverso cui commettere un reato, ma vere e proprie “cassaforti digitali” in grado di custodire prove decisive. Tuttavia, l’estrema fragilità della prova digitale e la sua intrinseca volatilità impongono cautele particolari: ogni errore tecnico, ogni alterazione accidentale, può compromettere l’attendibilità del dato raccolto e incidere in maniera irreversibile sull’esito processuale.*

*Proprio per questo, il tema centrale diventa l’equilibrio tra l’efficacia investigativa e il rispetto delle garanzie costituzionali poste a tutela dell’indagato. Gli articoli 24 e 111 della Costituzione, che sanciscono rispettivamente il diritto di difesa e il principio del giusto processo, rischiano infatti di essere ridimensionati da pratiche investigative sempre più invasive e da una normativa che appare lacunosa e talvolta sbilanciata a favore della repressione del reato.*

*In tale contesto, la digital evidence solleva interrogativi cruciali: fino a che punto è legittimo comprimere il contraddittorio per esigenze di rapidità investigativa? Quali limiti devono essere posti all’uso di tecniche che, pur decisive, comportano inevitabilmente una forte intrusione nella sfera privata dell’indagato? E ancora, è sostenibile un modello processuale in cui l’onere della prova rischia di ricadere in misura eccessiva sulla difesa, trasformando il diritto alla controprova in una probatio diabolica?*

*L’analisi che segue si concentra su queste criticità, mettendo in luce le conseguenze pratiche delle attuali prassi giurisprudenziali e le possibili soluzioni, nella prospettiva di un necessario **bilanciamento tra interessi investigativi e tutele difensive**.*

## Digital Forensics e processo penale: tra esigenze investigative e garanzie difensive

Se da un lato la potenzialità investigativa offerta dalle nuove tecniche dell’informatica forense comporta un indiscutibile vantaggio per il lavoro degli inquirenti, dall’altro, se non debitamente perimetrata all’interno di una disciplina ben delineata, rischia inevitabilmente di porre a rischio le garanzie con le quali la Costituzione ha inteso tutelare il diritto di difesa e il giusto processo (artt. 24 e 111 Cost.).

La fragilità che contrassegna la *digital evidence*, infatti, rende le attività di *digital forensics* estremamente delicate e una scarsa attenzione normativa (oppure orientamenti giurisprudenziali più attenti alle necessità di repressione dei reati che alle garanzie difensive), potrebbero aggravare non di poco la posizione del soggetto sottoposto alla macchina processuale.

La lacunosità della disciplina codicistica – che, come visto, si limita a richiedere l’adozione di modalità idonee alla salvaguardia del dato – unita alla posizione della giurisprudenza dominante che sembrerebbe abbracciare soluzioni poco inclini a considerare necessaria la partecipazione dell’indagato nel momento acquisitivo, lascia intendere che il tentativo di contemperazione tra esigenze investigative ed esigenze difensive tenda, nel nostro ordinamento, a privilegiare le prime.

È proprio l’insufficienza del contraddittorio che contraddistingue la fase di acquisizione in copia forense, giudicata atto ripetibile e pertanto eseguibile autonomamente dall’autorità procedente in assenza della controparte giudiziale, che però riduce notevolmente il principio di dialettica tra le parti che il nostro modello processuale (prevalentemente accusatorio) ha fatto proprio, con conseguente smussamento dell’“arsenale difensivo” a disposizione dell’indagato. Se si tiene inoltre conto del fatto che un certo grado di disparità sussiste in ogni caso, anche nel corso delle indagini tradizionali, si può cogliere come la sperequazione tra accusa e difesa sia destinata ad aumentare in caso di attività di *digital forensics*.

Ora, se è vero come sostiene la giurisprudenza che l’estrazione in copia forense costituisce una mera operazione meccanica, è anche vero che la volubilità del dato consente di affermare che si tratti comunque di un tipo di attività altamente aleatoria e che anche il minimo errore potrebbe condurre ad esito fatale per il processo e per l’accusato. Ad esempio, uno scorretto uso delle apparecchiature, una piccola disattenzione o anche fattori ambientali potrebbero comportare alterazioni involontarie come la cancellazione di dati idonei a dimostrare che in un determinato momento l’indagato stava utilizzando il computer e dunque non poteva trovarsi altrove a commettere il reato.

Al contrario, immedesimandosi negli investigatori, talvolta anticipare il contraddittorio alla fase acquisitiva potrebbe significare dover anticipare la *discovery* del materiale probatorio ad una fase ancora acerba; ...