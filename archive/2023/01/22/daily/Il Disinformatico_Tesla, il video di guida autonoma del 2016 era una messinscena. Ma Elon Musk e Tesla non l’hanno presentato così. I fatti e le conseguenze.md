---
title: Tesla, il video di guida autonoma del 2016 era una messinscena. Ma Elon Musk e Tesla non l’hanno presentato così. I fatti e le conseguenze
url: http://attivissimo.blogspot.com/2023/01/tesla-il-video-di-guida-autonoma-del.html
source: Il Disinformatico
date: 2023-01-22
fetch_date: 2025-10-04T04:34:17.991192
---

# Tesla, il video di guida autonoma del 2016 era una messinscena. Ma Elon Musk e Tesla non l’hanno presentato così. I fatti e le conseguenze

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/21

### Tesla, il video di guida autonoma del 2016 era una messinscena. Ma Elon Musk e Tesla non l’hanno presentato così. I fatti e le conseguenze

Il 20 ottobre 2016 Tesla pubblicò un video che mostrava una Tesla Model X
mentre effettuava un tragitto senza alcun intervento del conducente, creando
enorme scalpore mediatico. Ne
[scrissi](https://attivissimo.blogspot.com/2016/10/le-tesla-fabbricate-adesso-sono-gia.html)
anch’io all’epoca con entusiasmo. Ma il video è sostanzialmente un falso, confermato da uno dei suoi creatori in una testimonianza in tribunale.

Il video iniziava con la dicitura (in inglese)
*“La persona seduta al posto del conducente è presente solo per motivi
legali. Non sta facendo nulla. L’auto guida da sola”*
(*“The person in the driver’s seat is only there for legal reasons. He is not
doing anything. The car is driving itself”*).

Il video era questo, tuttora
[presente](https://www.tesla.com/videos/full-self-driving-hardware-all-tesla-cars)
sul sito di Tesla con il titolo
*“Hardware per guida autonoma completa su tutte le Tesla”* (*“Full Self-Driving Hardware on All Teslas”*):

[Full Self-Driving Hardware on All Teslas](https://vimeo.com/188105076)
from [Tesla](https://vimeo.com/user128712855) on
[Vimeo](https://vimeo.com).

Nel video, l’auto esce da un box di un’abitazione privata, si immette in
strada, si ferma agli stop e ai semafori, gestisce sorpassi e cambi di corsia,
imbocca l’uscita autostradale e conclude il proprio viaggio nel parcheggio
della sede centrale di Tesla (al
[3500 di Deer Creek Road](https://www.google.com/maps/place/3500%2BDeer%2BCreek%2BRd%2C%2BPalo%2BAlto%2C%2BCA%2B94304%2C%2BStati%2BUniti/%4037.3946876%2C-122.1525829%2C17z/data%3D%213m1%214b1%214m5%213m4%211s0x808fb0755d7d5b47%3A0xaa5d96e0a3eec104%218m2%213d37.3946876%214d-122.1503889), a Palo Alto, in California), scaricando il conducente e girando da sola per
il parcheggio fino a trovare autonomamente un posto libero, fermandosi per
lasciar passare un pedone e infine facendo manovra per posteggiare.

Ma nel corso di un processo attualmente in corso in California per la [morte di Walter Huang](https://attivissimo.blogspot.com/2018/04/incidente-mortale-in-california-con.html), avvenuta nel 2018 a bordo di una Tesla schiantatasi durante l’uso del
software di assistenza alla guida, la
[testimonianza](https://s3.documentcloud.org/documents/23574198/elluswamy-deposition-transcript.pdf)
di Ashok Elluswamy (PDF, 183 pagine), direttore del software Autopilot di
Tesla e direttamente coinvolto nella realizzazione del video, ha spiegato che
il video in questione era una messinscena
(da pag. 71 in poi):

* quel percorso specifico era stato
  pre-mappato in 3D, cosa che va completamente contro il [principio](https://www.forbes.com/sites/bradtempleton/2022/02/10/tesla-is-crazy-to-not-make-full-use-of-maps-to-improve-f-self-driving/?sh=281c150733d8) di una guida autonoma usabile ovunque, anche su percorsi non pre-mappati, dichiarato esplicitamente da Tesla, e Musk ha [detto](https://www.theverge.com/2019/4/24/18512580/elon-musk-tesla-driverless-cars-lidar-simulation-waymo) che le strade pre-mappate (usate da altre case costruttrici) sono *“una pessima idea”* e generano *“un sistema estremamente fragile”*;
* nonostante questo aiuto di premappatura, la ripresa mostra in realtà
  soltanto *un* tentativo riuscito dopo numerosi fallimenti e non dimostra una situazione ripetibile affidabilmente;
* durante questi tentativi precedenti, il
  conducente aveva dovuto intervenire ripetutamente e l’auto usata nel video era
  salita sul cordolo andando a sbattere contro una recinzione nel parcheggio.

[![](https://blogger.googleusercontent.com/img/b/R29vZ2xl/AVvXsEjcKQWWebztCc-plT_QE5j2JkYGl1b_8iEwrGT8Z5EvsbViHnC_4HbsMfAchclB42N8bDK1x9VINCK8tz3IHwh7vgwQGTd4Ka3uJY1ZBIg1eKhE2U27gqALY9vCVX7bEEjAYSGYMgjN6mu5FobuQ6MWYqzdBJDo6gA8TsWHPxoyuD_qWpGN3U0/s16000/Screenshot%202023-01-21%20at%2015.21.34.png)](https://blogger.googleusercontent.com/img/b/R29vZ2xl/AVvXsEjcKQWWebztCc-plT_QE5j2JkYGl1b_8iEwrGT8Z5EvsbViHnC_4HbsMfAchclB42N8bDK1x9VINCK8tz3IHwh7vgwQGTd4Ka3uJY1ZBIg1eKhE2U27gqALY9vCVX7bEEjAYSGYMgjN6mu5FobuQ6MWYqzdBJDo6gA8TsWHPxoyuD_qWpGN3U0/s1919/Screenshot%202023-01-21%20at%2015.21.34.png)

Il fotogramma a 2:41 nel video, citato nella testimonianza (pag. 93), mostra
la recinzione colpita dall’auto durante i tentativi di manovra nel parcheggio non mostrati da Tesla.

Elluswamy ha dichiarato che
*“l’intento del video era mostrare le potenzialità del sistema”* (*“I believe the intent of the video was to showcase the potential of the
system”*, pag. 78) e
*“non di rappresentare accuratamente quello che era disponibile ai clienti
nel 2016”*
ma di *“descrivere quello che era possibile creare”* (*“the intent of the video was not to accurately portray what was available
for customers in 2016. It was to portray what was possible to build the
system”*, pag. 79). Non usa mai la parola *“staged”* (*“inscenato”*) che è stata usata da varie fonti (per esempio [Gizmodo](https://gizmodo.com/tesla-autopilot-self-driving-autonomous-1849996806), [Reuters](https://www.reuters.com/technology/tesla-video-promoting-self-driving-was-staged-engineer-testifies-2023-01-17/), [The Register](https://www.theregister.com/2023/01/18/tesla_selfdriving_video_faked) e [Ars Technica](https://arstechnica.com/cars/2023/01/tesla-staged-2016-self-driving-demo-says-senior-autopilot-engineer/)), ma il senso tecnico è sostanzialmente quello:
il video non rispecchiava affatto le capacità del software di Tesla destinato al pubblico.

Però il giorno precedente, ossia il 19 ottobre 2016, Tesla aveva pubblicato un [articolo](https://www.tesla.com/blog/all-tesla-cars-being-produced-now-have-full-self-driving-hardware) che titolava che *“tutte le auto Tesla attualmente in produzione hanno hardware per la guida autonoma completa”* (*“All Tesla Cars Being Produced Now Have Full Self-Driving Hardware”*) e ribadiva il concetto nel testo (*“as of today, all Tesla vehicles produced in our factory – including Model 3 – will have the hardware needed for full self-driving capability at a safety level substantially greater than that of a human driver”*).

[![](https://blogger.googleusercontent.com/img/b/R29vZ2xl/AVvXsEh0q5PqCKkgMglHNkIVeCepdjDBnUcloAndvA5PaU83CXMKMfRyY_niAs8Iw3otVkGoyK75gB7YjOesjJv0myX2_5r1IMPA-i8GiBXEyAc9653JOgM-jRozAeZqBe-5dGcnKgj0XZf55KhcHZT7vdirnn1WPlNIz3UByBaAqNKBgOyAiGXtXV0/w574-h640/Screenshot%202023-01-21%20at%2015.45.52.png)](https://blogger.googleusercontent.com/img/b/R29vZ2xl/AVvXsEh0q5PqCKkgMglHNkIVeCepdjDBnUcloAndvA5PaU83CXMKMfRyY_niAs8Iw3otVkGoyK75gB7YjOesjJv0myX2_5r1IMPA-i8GiBXEyAc9653JOgM-jRozAeZqBe-5dGcnKgj0XZf55KhcHZT7vdirnn1WPlNIz3UByBaAqNKBgOyAiGXtXV0/s1141/Screenshot%202023-01-21%20at%2015.45.52.png)

Inoltre il video era stato interpretato, anche dai siti degli appassionati di Tesla, come una dimostrazione delle *reali* capacità di guida autonoma di Tesla, non come una dimostrazione di intenti. Lo avevano celebrato presentandolo per esempio come *“una dimostrazione video di una Model X equipaggiata con la suite di sensori per guida autonoma più recente, che viene installata nei veicoli di Tesla adesso, mentre usa la versione più avanzata del software, che verrà distribuita agli utenti gradualmente nel corso del prossimo anno”* (*“a video demonstration of a Model X equipped with its latest self-driving sensor suite, which is going into Tesla’s vehicles right now, and using the most advanced version of the softwar...