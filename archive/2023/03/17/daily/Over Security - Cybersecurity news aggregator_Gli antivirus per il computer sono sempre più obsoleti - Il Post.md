---
title: Gli antivirus per il computer sono sempre più obsoleti - Il Post
url: https://www.ilpost.it/2023/03/14/windows-defender-antivirus-commerciali/
source: Over Security - Cybersecurity news aggregator
date: 2023-03-17
fetch_date: 2025-10-04T09:52:53.726963
---

# Gli antivirus per il computer sono sempre più obsoleti - Il Post

[Newsletter](/newsletter/)[Podcast](/podcasts/)

[Shop](https://abbonati.ilpost.it/negozio/)[Regala](https://abbonati.ilpost.it/regala-il-post/)

[Abbonati](https://abbonati.ilpost.it)

* [Home](https://www.ilpost.it)
  + [Italia](https://www.ilpost.it/italia/)
  + [Mondo](https://www.ilpost.it/mondo/)
  + [Politica](https://www.ilpost.it/politica/)
  + [Tecnologia](https://www.ilpost.it/tecnologia/)
  + [Internet](https://www.ilpost.it/internet/)
  + [Scienza](https://www.ilpost.it/scienza/)
  + [Cultura](https://www.ilpost.it/cultura/)
  + [Economia](https://www.ilpost.it/economia/)
  + [Sport](https://www.ilpost.it/sport/)
  + [Moda](https://www.ilpost.it/moda/)
  + [Libri](https://www.ilpost.it/libri/)
  + [Consumismi](https://www.ilpost.it/consumismi/)
  + [Storie/Idee](https://www.ilpost.it/storie-idee/)
  + [Ok Boomer!](https://www.ilpost.it/ok-boomer/)
  + [Media](https://www.ilpost.it/media/)
  + [Europa](https://www.ilpost.it/europa/)
  + [Altrecose](https://www.ilpost.it/altrecose/)
* [Podcast](https://www.ilpost.it/podcasts/)
* [Newsletter](https://www.ilpost.it/newsletter)
* [I miei preferiti](https://www.ilpost.it/preferiti/)
* [Shop](https://www.ilpost.it/negozio/)
* [Calendario](https://www.ilpost.it/calendario/)
* Area Personale
  + Entra

* [Tecnologia](/tecnologia/)
* Martedì 14 marzo 2023

# Gli antivirus per il computer sono sempre più obsoleti

## È un settore che vale ancora miliardi, ma da tempo gli esperti spiegano che basta quello installato con Windows

## di Viola Stefanello

Condividi

* Condividi
* Facebook
* X (Twitter)
* Email
* [Whatsapp](https://wa.me/?text=Gli%20antivirus%20per%20il%20computer%20sono%20sempre%20pi%C3%B9%20obsoleti - https://www.ilpost.it/2023/03/14/windows-defender-antivirus-commerciali/)
* [Regala il Post](https://abbonati.ilpost.it/regala-il-post/?utm_source=ilpost&utm_medium=articolo&utm_campaign=share)

![(Pixabay)](https://www.ilpost.it/wp-content/uploads/2023/03/13/1678725000-defender.jpg)

(Pixabay)

Caricamento player

Tra gli anni Novanta e i primi anni Duemila, prendersi un virus online non era tanto difficile: bastava scaricare il file sbagliato da Internet o inserire un floppy disk infetto per ritrovarsi con un computer contaminato da software fatti apposta per danneggiarlo. Per cercare di identificarli e rimuoverli prima che potessero creare problemi furono ideati gli antivirus, appositi software sia a pagamento che gratuiti messi in commercio da aziende come McAfee, Kaspersky o Avast.

Oggi, i virus informatici che preoccupavano gli esperti di sicurezza vent’anni fa non esistono praticamente più, ma i software antivirus si chiamano ancora così, e si sono evoluti per riconoscere e bloccare la maggior parte dei malware, ovvero quei software progettati per accedere ai computer e causare interruzioni e danni, spesso allo scopo di ottenere dati sensibili o di bloccare alcuni documenti in attesa del pagamento di un riscatto (nel caso [dei ransomware](https://www.ilpost.it/2021/05/20/ransomware-attacchi-informatici-industria/)).

Il settore degli antivirus commerciali, ovvero quelli che si rivolgono a singoli utenti e famiglie piuttosto che a grandi aziende, fattura ancora diversi miliardi di euro ogni anno. Ma un numero crescente di esperti di sicurezza informatica sostiene che in realtà non servano più a granché, sia perché i browser e le caselle di posta si sono dotati di propri sistemi di sicurezza piuttosto efficaci, sia perché gli antivirus integrati nei sistemi operativi che usiamo quotidianamente sono buoni esattamente quanto quelli commerciali.

Il sistema operativo installato sulla stragrande maggioranza dei computer (il 74 per cento, contro il 15 per cento di macOS) è Microsoft Windows. Storicamente i computer che usano macOS vengono considerati molto sicuri, un po’ perché è meno conveniente programmare malware che attacchino con successo un sistema operativo usato da un numero limitato di persone, un po’ perché Apple negli anni ha investito molto nei sistemi di sicurezza di macOS.

Windows è invece stato considerato a lungo assai più vulnerabile. Le cose sono cambiate [dal 2017](https://www.microsoft.com/en-us/security/blog/2018/03/22/why-windows-defender-antivirus-is-the-most-deployed-in-the-enterprise/), quando il sistema antivirus progettato da Microsoft e installato automaticamente su tutti i computer che usano Windows – Windows Defender – ha cominciato a superare sistematicamente e con ottimi voti tutti i test di performance indipendenti a cui vengono regolarmente sottoposti gli antivirus.

Da allora, moltissimi esperti di sicurezza hanno cominciato a sostenere che almeno le persone che usano Windows (quindi una larga parte degli utenti) non hanno più ragioni per spendere soldi per comprare un altro antivirus, perché Microsoft Defender è più che sufficiente, e per di più è gratis e già installato sui loro computer, nonché prodotto dalla stessa azienda che produce anche il sistema operativo.

La maggior parte delle operazioni di Windows Defender avviene sullo sfondo delle attività quotidiane e non vengono comunicate incessantemente come avviene con gli antivirus a pagamento, che devono convincere i propri clienti a rinnovare l’abbonamento e quindi comunicano molto di frequente ai propri utenti tutti gli aggiornamenti sui pericoli che hanno identificato e bloccato. Di conseguenza, c’è anche chi non ha la minima idea che il proprio PC abbia già un buon antivirus installato ed è convinto di doverne installare un altro per essere al sicuro.

[Secondo un’analisi](https://www.security.org/antivirus/antivirus-consumer-report-annual/) della società di ricerca *Security.org,* il 32,4 per cento degli statunitensi che usano un computer paga il proprio antivirus. Ma anche tra chi usa un antivirus gratuito, più della metà non usa solo Windows Defender: molti ne scaricano altri come Avast e AVG, [che vendono i dati di navigazione](https://www.tomsguide.com/news/avast-avg-data-collection) degli utenti a terze parti e quindi richiedono di sacrificare in parte la propria privacy. [Secondo un’analisi](https://uk.finance.yahoo.com/news/antivirus-software-global-market-reach-092800408.html?guccounter=1&guce_referrer=aHR0cHM6Ly93d3cuZ29vZ2xlLmNvbS8&guce_referrer_sig=AQAAAFsnZLCAEhIhRXovI1QzahpDwMIRjlcfqdwa9_VCwQyVequzSoWIDIyKKlf_YjAmbvTXKuPHSEH0peODQu4r-AmC0A0bp74W7zDeZmKUyuYWZn6_crJGpzVxFczdIDXZR284wORIAPFswLxk9mMH6xKs-yDePaR1HSWlRBUcqdGI) dell’agosto del 2022, a livello mondiale il settore degli antivirus valeva più di 4 miliardi di euro.

«Il dubbio è tra installare un antivirus esterno o utilizzare quello già presente sul sistema», dice il consulente informatico esperto di sicurezza informatica Paolo Dal Checco. «Pochi sanno che ne esiste già uno nel sistema che usano, e ancora meno pensano che sia equivalente a quelli che si trovano in vendita. Il marketing fa sì che gli utenti finiscano per comprare una versione a pagamento, ma da un certo punto di vista non ce n’è più bisogno, perché quello di Windows è già più che sufficiente e copre una buona parte delle problematiche. C’è da dire che gli antivirus a pagamento spesso offrono qualche servizio in più che all’utente potrebbe servire, ma spesso sono un po’ degli specchietti per le allodole per far pensare alle persone che stanno pagando, ma almeno ottengono anche altri servizi».

Windows Defender offre diversi servizi utili: rileva le minacce in tempo reale; segnala agli utenti quando si trovano davanti a un sito di [phishing](https://www.ilpost.it/2021/01/30/mail-phishing-augias/) (quelli che convincono le persone a cedere le proprie credenziali o dati sensibili); stila rapporti sulle prestazioni del sistema operativo e sulla sicurezza dell’hardware e permette a chi condivide il computer con un minore di 18 anni di limitare i siti su cui può navigare, attraverso un sistema di “parental control”. La maggior parte degli antivirus commerciali offre questi e altri servizi, come la possibilità di usare una VPN (un sistema che permette di finger...