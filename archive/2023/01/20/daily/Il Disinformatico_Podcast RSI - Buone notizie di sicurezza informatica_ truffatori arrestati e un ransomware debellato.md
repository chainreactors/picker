---
title: Podcast RSI - Buone notizie di sicurezza informatica: truffatori arrestati e un ransomware debellato
url: http://attivissimo.blogspot.com/2023/01/podcast-rsi-buone-notizie-di-sicurezza.html
source: Il Disinformatico
date: 2023-01-20
fetch_date: 2025-10-04T04:25:19.407336
---

# Podcast RSI - Buone notizie di sicurezza informatica: truffatori arrestati e un ransomware debellato

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/20

### Podcast RSI - Buone notizie di sicurezza informatica: truffatori arrestati e un ransomware debellato

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/15953071.mp3?ts=1674197573&fname=Il_Disinformatico_Buone_notizie_di_sicurezza_informatica_truffatori_arrestati_e_ransomware_debellato.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

### Arrestati in Ucraina i responsabili di 18.000 truffe bancarie

L’Ucraina è al centro dell’attenzione mediatica per ben altri drammi, ma nel
frattempo nel paese la polizia informatica ha messo a segno un risultato
importante: ha
[annunciato](https://cyberpolice.gov.ua/news/kiberpolicziya-vykryla-organizatoriv-shaxrajskogo-call-czentru-yaki-oshukaly-blyzko--tysyach-inozemcziv-1704/)
di aver identificato e perquisito un *call center* criminale molto
professionale, gestito da tre residenti della città di Dnipro che avevano
assunto ben 37 operatori.

Gli operatori telefonavano alle vittime fingendo di essere addetti alla
sicurezza bancaria e avvisandole che i loro conti correnti avevano subìto
degli accessi non autorizzati. Poi chiedevano alle vittime di confermare i
dati necessari per annullare le transazioni fraudolente, che in realtà non
esistevano, almeno non in quel momento.

Con questa scusa, infatti riuscivano a farsi dare i codici di accesso all’home
banking delle vittime e trasferivano il contenuto dei loro conti correnti su
altri conti controllati dalla banda criminale e situati all’estero.

Stando al dipartimento di polizia informatica ucraino, le vittime di questa
singola banda sono oltre 18.000 e sono residenti in Kazakistan. Se verranno
riconosciuti colpevoli, i membri dell’organizzazione criminale rischiano fino
a otto anni di carcere.

Questa buona notizia è un’ottima occasione per ripassare le tecniche di difesa
da truffe come questa, che avvengono continuamente e ovunque nel mondo. La
prima cosa da ricordare è che il numero telefonico del chiamante che vediamo
sui nostri telefonini non è affidabile: è facile da falsificare, per cui non
possiamo fidarci soltanto perché il numero di chi ci chiama per avvisare di un
problema sul nostro conto corrente corrisponde al numero di telefono della
nostra banca o della polizia locale.

La seconda cosa da tenere presente è che richiamare la persona che ci ha
chiamato per avvisarci del presunto problema non garantisce nulla, neppure se
il numero che chiamiamo è un numero verde gratuito, perché questi numeri
possono essere collegati a *call center* situati in qualunque altro paese
del mondo.

Il terzo elemento al quale fare attenzione è abbastanza paradossale: questi
finti servizi di assistenza clienti sono molto più veloci e solleciti di
quelli reali. Non ci sono tempi di attesa, menu di opzioni da selezionare o
musichette estenuanti. Questa piacevole sollecitudine ci predispone ad
accettare più facilmente quello che ci viene detto.

Una volta conquistata la nostra fiducia, i truffatori fingono spesso di avere
già i nostri dati sullo schermo davanti a loro e usano la loro parlantina
sciolta per farceli “confermare”. Sono professionisti, fanno questo mestiere
tutto il giorno e quindi sanno esattamente come indurci a dare le informazioni
che servono a loro per entrare nei nostri conti.

Nel caso ucraino i criminali ottenevano le informazioni necessarie per
trasferire i soldi dal conto della vittima a un conto controllato da loro, ma
esistono anche altre tecniche che è opportuno conoscere per poterle
riconoscere.

Per esempio, i truffatori chiamano le vittime dicendo che per sicurezza è
stato assegnato a loro un nuovo numero di conto presso la stessa banca, sulla
falsariga di quando viene data una carta di credito con un numero nuovo per
risolvere un caso di frode, e poi chiedono alla vittima di trasferire i propri
soldi al nuovo conto.

Le vittime lo fanno prontamente, perché credono che il loro conto sia stato
violato e che il nuovo numero di conto sia invece sicuro: ma in realtà il
numero di conto nuovo è stato aperto da complici dei truffatori usando
documenti falsi. Non appena i soldi arrivano sul nuovo conto, i truffatori li
prelevano e spariscono. Questo è uno scenario molto frequente per esempio nel
Regno Unito, secondo le
[segnalazioni](https://nakedsecurity.sophos.com/2023/01/03/inside-a-scammers-lair-ukraine-busts-40-in-fake-bank-call-centre-raid/)
della società di sicurezza informatica Sophos, e ha una conseguenza molto
spiacevole: le banche possono rifiutarsi di assistere o risarcire la vittima,
perché il trasferimento di denaro è stato fatto volontariamente e usando le
credenziali corrette, per cui non si tratta di furto in senso stretto.

Conviene insomma essere molto prudenti di fronte a qualunque chiamata inattesa
di questo genere, ed è anche opportuno mettere in guardia contro queste truffe
le persone particolarmente vulnerabili che conosciamo, ricordando loro che
questi truffatori sono esperti nella persuasione e che la migliore difesa è
semplicemente chiudere la chiamata e contattare subito una persona di fiducia.

### Europol blocca truffa internazionale sulle criptovalute

Europol ha
[annunciato](https://www.europol.europa.eu/media-press/newsroom/news/call-centres-selling-fake-crypto-taken-down-in-bulgaria-serbia-and-cyprus)
che l’11 gennaio scorso ha bloccato vari *call center* criminali situati
in Bulgaria, Serbia e Cipro, specializzati nelle truffe basate sui falsi
investimenti con criptovalute, e ha eseguito 15 arresti e 22 perquisizioni,
interrogando 261 persone.

I paesi presi di mira da questi criminali erano principalmente Germania,
Svizzera, Australia e Canada, e la stima iniziale del maltolto indica un
importo complessivo di almeno due milioni di euro, ma Europol sospetta che i
guadagni illeciti di questi gruppi criminali
*“possano essere dell’ordine delle centinaia di milioni di euro.”*

[![](https://blogger.googleusercontent.com/img/b/R29vZ2xl/AVvXsEjS2sngv5SJyaGFaqhzMMs2jIkj_pAJYSq6LWvqAfN7EVb9lNWtxev9RXw4f-Gp3AY6OFX4AkW70LyfJoKqrVaE3-CatlBgUkye9kWCNkpC_qWi-fs4JWKzId0D25M0juIhLmI4H8ixYoauwnbuzEtPs-gw9XxEfptYUA8XGbb-BmNPh3T8RvQ/s16000/bitcoin-scam-credit-europol.jpg)](https://blogger.googleusercontent.com/img/b/R29vZ2xl/AVvXsEjS2sngv5SJyaGFaqhzMMs2j...