---
title: Guerre di Rete - Pensavo fosse un’AGI e invece era un’API
url: https://guerredirete.substack.com/p/guerre-di-rete-pensavo-fosse-unagi
source: Over Security - Cybersecurity news aggregator
date: 2023-03-06
fetch_date: 2025-10-04T08:45:55.960660
---

# Guerre di Rete - Pensavo fosse un’AGI e invece era un’API

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Pensavo fosse un’AGI e invece era un’API

### Poi TikTok sempre più bannata dai dispositivi governativi. Poi il movimento per il diritto alla riparazione.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

mar 05, 2023

12

Condividi

[![](https://substackcdn.com/image/fetch/$s_!eoQj!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F1716edd1-5ca5-4ef3-ac1d-d69c93498671_1024x1068.jpeg)](https://substackcdn.com/image/fetch/%24s_%21eoQj%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/1716edd1-5ca5-4ef3-ac1d-d69c93498671_1024x1068.jpeg)

(Nella foto Sam Altman, Ceo di OpenAI - [Wikimedia](https://upload.wikimedia.org/wikipedia/commons/thumb/a/a2/Sam_Altman_TechCrunch_SF_2019_Day_2_Oct_3_%28cropped%29.jpg/1024px-Sam_Altman_TechCrunch_SF_2019_Day_2_Oct_3_%28cropped%29.jpg))

**Guerre di Rete - una newsletter di notizie cyber
a cura di Carola Frediani
N.153 - 5 marzo 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- TikTok. L’Europa è scesa in campo. I prossimi saranno gli Stati?
- Apple agita il movimento sul diritto alla riparazione
- OpenAI, tra AGI e API
- Altro**

**TIKTOK
L’Europa è scesa in campo. I prossimi saranno gli Stati?**Dopo gli Usa, TikTok è entrata nel mirino delle istituzioni Ue. Prima era arrivata la decisione della Commissione europea: app sospesa dai dispositivi di lavoro dei dipendenti dell’esecutivo europeo (e dai telefoni personali ma in realtà autorizzati ad accedere ad applicazioni di lavoro). “Per proteggere i dati della Commissione e aumentare la sua sicurezza informatica, il corporate management board della Commissione europea ha deciso di sospendere l'applicazione TikTok sui dispositivi aziendali e sui dispositivi personali registrati per accedere ai servizi mobili della Commissione", si legge nella comunicazione del 23 febbraio (via [Euractiv](https://www.euractiv.com/section/cybersecurity/news/european-commission-bans-tiktok-from-corporate-devices/)). I dipendenti dovranno adeguarsi entro il 15 marzo. “Si tratta - [scrive](https://www.wired.it/article/tiktok-divieto-commissione-europea-dati/) Wired Italia - dell’ultima stretta delle istituzioni occidentali contro TikTok e la prima misura assunta contro il social cinese dall’Unione europea e in Unione europea, dopo che i commissari europei per la giustizia, la trasparenza, la concorrenza e gli affari interni hanno [avvertito](https://www.wired.it/article/tiktok-unione-europea-privacy/) Shou Zi Chew, amministratore delegato dell’app, di rispettare appieno il Regolamento generale sulla protezione dei dati (Gdpr)”. Alla Commissione si era poi [aggiunto](https://www.politico.eu/article/eus-diplomatic-service-bans-tiktok-too/?utm_source=substack&utm_medium=email) anche il servizio diplomatico dell’Ue (EEAS).

In un precedente incontro di gennaio tra i commissari e l’ad di TikTok, Shou Zi Chew, si sarebbe infatti [discusso](https://www.wired.it/article/tiktok-unione-europea-privacy/) dell’adeguamento del social alle leggi europee sulla protezione dei dati degli utenti (vedi Gdpr) e sul mercato digitale. Il che però rende il quadro un po’ confuso, mescolando Gdpr e protezione dei dati degli utenti in generale e rischi di sicurezza di tipo geopolitico (rischio di spionaggio su figure particolarmente in vista).
Negli Stati Uniti TikTok è stato recentemente vietato sui dispositivi governativi a livello statale e federale, decisione poi [seguit](https://www.independent.co.uk/tech/tiktok-ban-canada-us-europe-ec-b2290603.html?utm_source=substack&utm_medium=email)a dal Canada. Sebbene nessun governo europeo abbia ancora ricalcato precisamente le orme statunitensi, ai funzionari olandesi è stato sconsigliato l'uso dell'app cinese.

Va ricordato che a dicembre un'indagine interna alla società madre di TikTok, ByteDance, aveva confermato alcune [rivelazioni giornalistiche](https://www.nytimes.com/2022/12/22/technology/byte-dance-tik-tok-internal-investigation.html?smid=tw-share), ovvero che diversi dipendenti avevano avuto accesso ai dati di TikTok di alcuni giornalisti statunitensi e di un "piccolo numero" di altre persone a loro collegate. I dati a cui avevano avuto accesso includevano gli indirizzi IP dei reporter, utilizzati per verificare se fossero stati fisicamente vicini ad alcuni dipendenti di TikTok sospettati di aver divulgato informazioni alla stampa. Malgrado l’indagine interna e il licenziamento dei dipendenti interessati, la notizia non ha aiutato a instaurare un clima di fiducia con le istituzioni occidentali - anche se, come [ricordava](https://www.forbes.com/sites/emilybaker-white/2022/12/22/tiktok-tracks-forbes-journalists-bytedance/?sh=9f6f36b7da57) la stessa Forbes che aveva per prima individuato tracce di questa storia, non sarebbe la prima volta che un’azienda tech (non cinese in quel caso) viene accusata di aver utilizzato strumenti interni per localizzare giornalisti e politici.

Arriviamo dunque a questo martedì, quando il Parlamento europeo ha inviato una email ai dipendenti dicendo che dovranno eliminare TikTok dai dispositivi di lavoro, raccomandando anche ai parlamentari europei di cancellarla dai loro telefoni. “Seguendo le orme della Commissione europea e del Consiglio dell'UE, la Presidente del Parlamento Roberta Metsola e il Segretario generale Alessandro Chiocchetti - [scrive](https://www.politico.eu/article/eu-parliament-to-ban-staff-from-tiktok-over-cybersecurity-concerns/) Politico - hanno comunicato a circa 8.000 funzionari che dovranno disinstallare TikTok dai dispositivi aziendali come cellulari e tablet entro il 20 marzo. Secondo la nota, è inoltre "fortemente raccomandato" che gli eurodeputati, il loro personale e gli assistenti accreditati rimuovano TikTok dai loro dispositivi personali”.

Più o meno nelle stesse ore il parlamento danese ha [invitato](https://www.euronews.com/next/2023/02/28/denmarks-parliament-urges-politicians-to-delete-tiktok-over-cybersecurity) i politici e il personale a cancellare TikTok dai telefoni di lavoro come misura di sicurezza informatica, affermando che "esiste un rischio di sp...