---
title: Antibufala: La Provincia di Como e lo “stop ai veicoli elettrici” in Svizzera (spoiler: no)
url: http://attivissimo.blogspot.com/2022/11/antibufala-la-provincia-di-como-e-lo.html
source: Il Disinformatico
date: 2022-11-30
fetch_date: 2025-10-04T00:05:43.699853
---

# Antibufala: La Provincia di Como e lo “stop ai veicoli elettrici” in Svizzera (spoiler: no)

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/29

### Antibufala: *Il Sole 24 Ore*, *La Provincia di Como*, HWupgrade e lo “stop ai veicoli elettrici” in Svizzera (spoiler: non c’è nessuno stop)

*[![](https://blogger.googleusercontent.com/img/b/R29vZ2xl/AVvXsEj-Ndb5XLx6sUHw1652PFdy_HACNPkJK_rtTyDeD49ZORtxT8zH1rz0XLfqIZfqkhCE8eCQrD0cuDIQd6v3tXTNF7JUHgwkLXiJHSXs8uGXDL1RAwKsITzF2lc4nHF0KlQocOs_HT35CCX75n6qFW-S-c60teEyjGWjvdAr1H6KvuTBEI0hcrE/s320/2022-11-28-laprovinciadicomo-autoelettriche.jpg)](https://blogger.googleusercontent.com/img/b/R29vZ2xl/AVvXsEj-Ndb5XLx6sUHw1652PFdy_HACNPkJK_rtTyDeD49ZORtxT8zH1rz0XLfqIZfqkhCE8eCQrD0cuDIQd6v3tXTNF7JUHgwkLXiJHSXs8uGXDL1RAwKsITzF2lc4nHF0KlQocOs_HT35CCX75n6qFW-S-c60teEyjGWjvdAr1H6KvuTBEI0hcrE/s892/2022-11-28-laprovinciadicomo-autoelettriche.jpg)*

*Pubblicazione iniziale: 2022/11/29 13:33. Ultimo aggiornamento: 2022/12/13 9:10.*

*La Provincia di Como* ha pubblicato il 28 novembre un
[articolo](https://www.TOGLIQUESTO.laprovinciadicomo.it/stories/como-citta/svizzera-stop-ai-veicoli-elettrici-e-in-autostrada-si-va-a-100-allora_1445184_11/)
([copia permanente](https://archive.ph/VGfm7)) a firma di Marco
Palumbo che titola
*“Svizzera, stop ai veicoli elettrici e in autostrada si va a 100
all’ora”*. Il titolo fa sembrare che sia una descrizione della situazione attuale o
prossima ventura (il sottotitolo parla di
*“misure in vigore dal 12 dicembre”*), e ovviamente gli ottusangoli che
odiano le auto elettriche ne gongolano pateticamente (sulla scia per esempio
di
[Francesca Totolo](https://twitter.com/fratotolo2/status/1597555477885628416)).

Un
[articolo su HWupgrade](https://auto.TOGLIQUESTO.hwupgrade.it/news/auto-elettriche/clamoroso-dietrofront-della-svizzera-auto-elettriche-vietate-limite-a-100-km-h-e-riscaldamento-a-18-gradi_112186.html)
([copia permanente](https://archive.ph/t6X0t)) segue la stessa
falsariga, usando il titolo *“Clamoroso dietrofront della Svizzera: auto elettriche vietate, limite a 100 km/h e riscaldamento a 18 gradi”* per un articolo a firma di Massimiliano Zocchi.

L’8 dicembre *Il Sole 24 Ore* ha [titolato](https://www.ilsole24ore.com/art/auto-elettriche-svizzera-vicina-divieto-circolazione-svezia-stop-incentivi-AEdYraNC) *“Auto elettriche: la Svizzera vicina al divieto di circolazione. Svezia stop agli incentivi”*, a firma di Giulia Paganoni ([copia permanente](https://archive.ph/9Isy0)).

Ma tutti questi titoli sono falsi e ingannevoli. Abito in Svizzera (vicino a Lugano) e ho
un’auto elettrica. Posso dire, con la certezza dell’esperienza diretta sul
posto, che non c’è nessuna restrizione alla circolazione delle automobili
elettriche.

L’articolo de *La Provincia* spiega che l’idea di limitare l’uso dei veicoli elettrici per
gestire la penuria energetica è **solamente un’ipotesi.** Cito infatti
dall’articolo in questione:

> [...] l’esecutivo federale ha persino paventato l’ipotesi di introdurre «il
> divieto di circolazione delle auto elettriche, in caso di penuria
> energetica»

**Il presunto “divieto” non è in vigore oggi e non è previsto che entri automaticamente in
vigore dal 12 dicembre.**

La frase virgolettata da Marco Palumbo sembra essere
tratta da
[questo documento PDF](https://www.newsd.admin.ch/newsd/message/attachments/74047.pdf)
del Consiglio Federale, che è un documento *consultivo*, non dispositivo:
è una sorta di FAQ sulle misure per contrastare la penuria di energia
elettrica.

Fra le tante misure in consultazione, si *propone* di limitare a 100 km/h
la velocità sulle strade nazionali (attualmente il limite autostradale è 120
km/h) perché
*“chi viaggia sotto i 100 km/h dovrà ricaricare di meno le batterie,
riducendo così il consumo di elettricità.”*
Quindi nessuno *“stop”*, ma semmai una *eventuale* limitazione dei consumi.

[![](https://blogger.googleusercontent.com/img/a/AVvXsEgkDCycgLgdfAleuoTCIBsdGLa25Sfrt1jfB0lvH2MOHv1N4zkhoAEP1uEuWmNDTftWBnRgbVLWOvD_AEezdw6Ow7bRL92jxWkSGx2EPdPGK7lhZNqFzkHu1cLeeKKxwT_xejuC_clFd9meZLzHCliYgEnsSOqW-s_J6xw8VLprK9KAa7NlxMQ)](https://blogger.googleusercontent.com/img/a/AVvXsEgkDCycgLgdfAleuoTCIBsdGLa25Sfrt1jfB0lvH2MOHv1N4zkhoAEP1uEuWmNDTftWBnRgbVLWOvD_AEezdw6Ow7bRL92jxWkSGx2EPdPGK7lhZNqFzkHu1cLeeKKxwT_xejuC_clFd9meZLzHCliYgEnsSOqW-s_J6xw8VLprK9KAa7NlxMQ)

Il documento *propone* anche un divieto di uso delle auto elettriche, ma
solamente *“[i]n caso di penuria persistente (fase 3)”*. In tal caso
*“si può limitare l'uso privato delle auto elettriche al minimo
indispensabile. Rimarrà lecito l'uso per spostamenti assolutamente necessari
come la spesa, le visite mediche e l'esercizio della propria
professione.”*
Quindi anche nel caso peggiore, non si tratterebbe di uno stop assoluto.

Inoltre
**la condizione di *“penuria persistente”* citata dal documento è una
situazione assolutamente eccezionale**. Chi volesse approfondire la questione invece di fermarsi a un titolo sensazionalistico può leggere queste fonti:
[Energia - situazione attuale](https://www.bwl.admin.ch/bwl/it/home/themen/energie/energie-aktuelle-lage.html)
(Ufficio federale per l’approvvigionamento economico del Paese);
[Provvedimenti in caso di penuria di elettricità](https://www.newsd.admin.ch/newsd/message/attachments/74112.pdf)
(Dipartimento federale dell’economia, della formazione e della ricerca);
[Energia: in consultazione le misure per far fronte a un’eventuale penuria
di elettricità](https://www.admin.ch/gov/it/pagina-iniziale/documentazione/comunicati-stampa.msg-id-91881.html)
(Consiglio Federale);
[Ticinonews](https://www.ticinonews.ch/svizzera/dai-18-gradi-in-casa-ai-100-allora-in-autostrada-ecco-come-berna-vuole-risparmiare-energia-370267);
[La Regione](https://www.laregione.ch/svizzera/svizzera/1624906/gradi-misure-caso-federale-temperatura);
[TVsvizzera.it](https://www.tvsvizzera.it/tvs/cultura-e-dintorni/il-governo-svizzero-presenta-il-suo-piano-per-evitare-penurie-d-elettricit%C3%A0/48081586).

**2022/12/13 9:10.** Sulla questione è intervenuto oggi il *Corriere del Ticino* con un [editoriale di Paride Pelli](https://www.cdt.ch/opinioni/editoriali/auto-elettriche-tra-allerte-e-penuria-302386) che nota che *“Se non si tratta di fake news, poco ci manca”*.

Pubblicazione iniziale:
[29.11.22](https://attivissimo.blogspot.com/2022/11/antibufala-la-provincia-di-como-e-lo.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/3258747016274887619 "Post per email")

Labels:
[antibufala](https://attivissimo.blogspot.com/search/label/antibufala),
[auto elettriche](https://attivissimo.blogspot.com/search/label/auto%20elettriche),
[HWupgrade.it](https://attivissimo.blogspot.com/search/label/HWupgrade.it),
[Il Sole 24 Ore](https://attivissimo.blogspot.com/search/label/Il%20Sole%2024%20Ore),
[La Provincia di Como](https://attivissimo.blogspot.com/search/label/La%20Provincia%20di%20Como),
[Svizzera](https://attivissimo.blogspot.com/search/label/Svizzera)

#### Nessun commento:

[Posta un commento](https://www.blogger.com/comment/fullpage/post/7421441/3258747016274887619)

[Post più recente](https://attivissimo.blogspot.com/2022/11/chi-ce-nello-spazio-aggiornamento.html "Post più recente")

[Post più vecchio](https://attivissimo.blogspot.com/2022/11/le-foto-incredibili-di-artemis-terra-e.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/3258747016274887619/comments/default)

Choose a language
English
Afrikaans
العربية
Azərbaycan
Беларуская
Български
Català...