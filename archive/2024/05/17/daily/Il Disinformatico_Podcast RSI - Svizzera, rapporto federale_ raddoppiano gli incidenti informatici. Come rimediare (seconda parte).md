---
title: Podcast RSI - Svizzera, rapporto federale: raddoppiano gli incidenti informatici. Come rimediare (seconda parte)
url: http://attivissimo.blogspot.com/2024/05/podcast-rsi-svizzera-rapporto-federale_16.html
source: Il Disinformatico
date: 2024-05-17
fetch_date: 2025-10-06T17:18:04.023605
---

# Podcast RSI - Svizzera, rapporto federale: raddoppiano gli incidenti informatici. Come rimediare (seconda parte)

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/05/16

### Podcast RSI - Svizzera, rapporto federale: raddoppiano gli incidenti informatici. Come rimediare (seconda parte)

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

*Ultimo aggiornamento: 2024/05/17 9:05.*

È disponibile subito il podcast di oggi de [*Il Disinformatico*](https://www.rsi.ch/ildisinformatico/) della
Radiotelevisione Svizzera, scritto, montato e condotto dal sottoscritto: lo trovate
[qui sul sito della RSI](https://www.rsi.ch/web/podcast/il-disinformatico/Svizzera-rapporto-federale-raddoppiano-gli-incidenti-informatici.-Come-rimediare-seconda-parte--2150763.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2150763.mp3?ts=1715862365&fname=Svizzera_rapporto_federale_raddoppiano_gli_incidenti_informatici_Come_rimediare_seconda_parte.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

[![](https://blogger.googleusercontent.com/img/b/R29vZ2xl/AVvXsEiAViwMUArPbLSr-owCX49fK1nRSZkVjrt5qsiDMer5JCuE9mdG5l2NYkLADqcptrrmnHrMUUX_7iPlysn1LO_nDP7pb7HJwcOEWqVLdSpxMxq7dLiOg2bhjc4Cm4Fn2QVkxdzlKJu2qohNaB75xA3sY5xIHpsSt8FmqRmwXyy6_Mj16vTSzyw37g/s320/Screenshot%202024-05-16%20at%2011.05.12.png)](https://blogger.googleusercontent.com/img/b/R29vZ2xl/AVvXsEiAViwMUArPbLSr-owCX49fK1nRSZkVjrt5qsiDMer5JCuE9mdG5l2NYkLADqcptrrmnHrMUUX_7iPlysn1LO_nDP7pb7HJwcOEWqVLdSpxMxq7dLiOg2bhjc4Cm4Fn2QVkxdzlKJu2qohNaB75xA3sY5xIHpsSt8FmqRmwXyy6_Mj16vTSzyw37g/s1046/Screenshot%202024-05-16%20at%2011.05.12.png)

*[CLIP: audio tratto da “Mr. Robot”: “Che stai facendo di preciso?” “Sto hackerando l’FBI”]*Hackerare l’FBI può sembrare il desiderio proibito di ogni criminale
informatico, ed è sicuramente una frase ad effetto che colpisce, come
dimostra bene questo spezzone tratto dalla serie televisiva
*Mr. Robot*, ma in realtà al criminale medio conviene dedicarsi a
bersagli meno ambiziosi ma più remunerativi: alberghi, piccole aziende, e
anche ospedali.

Questo è lo scenario che emerge dalla lettura del nuovo rapporto semestrale
dell’Ufficio federale della cibersicurezza svizzero o UFCS, che è
[scaricabile](https://www.ncsc.admin.ch/ncsc/it/home/aktuell/im-fokus/2024/ncsc-hjb-2023-2.html)
anche in italiano, illustra le tecniche di attacco più diffuse sul
territorio nazionale e propone soluzioni di difesa, per fare prevenzione, e
di supporto, per i casi in cui la difesa non basta.

Benvenuti alla puntata del 17 maggio 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica.

Io sono Paolo Attivissimo, e nella puntata precedente ho raccontato le
statistiche salienti e le principali tecniche di attacco informatico citate
in questo rapporto semestrale. In questa puntata provo invece a raccontarvi
i rimedi proposti dal rapporto, che ciascuno di noi può adottare per
migliorare la propria sicurezza informatica.

*[SIGLA di apertura]*

### Svizzera, colabrodo digitale?

“*Sul piano della cibersicurezza, in Svizzera si riscontrano attualmente le
seguenti sfide principali:*

* *elevata vulnerabilità dell’economia, delle autorità, degli istituti di
  formazione e della popolazione nel ciberspazio;*
* *insufficiente capacità di reazione in caso di ciberincidenti e crisi di
  rilevanza sistemica;*
* *scarsa maturità dei prodotti e dei servizi digitali in termini di
  cibersicurezza e assenza di meccanismi di controllo della qualità;*
* *comprensione non abbastanza avanzata della problematica della
  cibersicurezza da parte degli ambienti economici, in seno alla società e
  a livello politico;*
* *mancanza di trasparenza e insufficienza di dati per una corretta
  valutazione delle dichiarazioni in materia di cibersicurezza e per la
  definizione di corrispondenti misure politiche ed economiche;*
* *scarsa protezione degli attori non contemplati tra le infrastrutture
  critiche;*
* *zone grigie giuridiche e coordinamento lacunoso degli strumenti per la
  cibersicurezza tra autorità e operatori privati.”*

Parole di fuoco, e mi affretto a chiarire che non sono parole mie: sono
tratte testualmente dalla pagina iniziale della
[*Strategia dell’Ufficio federale della c**i**bersicurezza UFCS*](https://www.ncsc.admin.ch/dam/ncsc/de/dokumente/ueber-ncsc/Strategie-BACS_IT.pdf.download.pdf/Strategie-BACS_IT.pdf), un documento scaricabile dal sito dell’amministrazione federale e
pubblicato il 6 maggio scorso.

[![](https://blogger.googleusercontent.com/img/b/R29vZ2xl/AVvXsEhs51KHQJU7hy2jISi5rKkLgA_hYhhQnfmgc5U6wEVTNr_lnqjqb_2AM8jDiN72nk5rVTl7z7agsrDybltb8bukyIAjnJBqrcuM1GE4a9F88Twj7QlnqVfuYNOY7ELcTFCIDYv-vVFEmL7zd0U7akme0X5XpLW7f-KT2nu6dpuYdKE3odnFK8ipqw/s320/Screenshot%202024-05-16%20at%2011.05.25.png)](https://blogger.googleusercontent.com/img/b/R29vZ2xl/AVvXsEhs51KHQJU7hy2jISi5rKkLgA_hYhhQnfmgc5U6wEVTNr_lnqjqb_2AM8jDiN72nk5rVTl7z7agsrDybltb8bukyIAjnJBqrcuM1GE4a9F88Twj7QlnqVfuYNOY7ELcTFCIDYv-vVFEmL7zd0U7akme0X5XpLW7f-KT2nu6dpuYdKE3odnFK8ipqw/s1010/Screenshot%202024-05-16%20at%2011.05.25.png)

Lo stesso documento riporta inoltre dei numeri davvero notevoli:

> *Negli ultimi anni il numero di segnalazioni di ciberincidenti che hanno
> provocato danni è aumentato di circa il 30 per cento l’anno. Il numero
> di segnalazioni provenienti da infrastrutture non critiche è quasi
> triplicato negli ultimi dodici mesi. Nel 2023 l’UFCS ha elaborato 187
> 000 segnalazioni di phishing e ha identificato e chiuso in Svizzera 8223
> siti web utilizzati per operazioni di phishing. Nel quadro di diverse
> centinaia di segnalazioni, l’UFCS ha individuato la presenza di malware
> presso infrastrutture critiche, provvedendo alla loro eliminazione in
> collaborazione con le aziende colpite. In media ogni 40 ore l’UFCS
> riceve una segnalazione concernente un’infezione da malware e una
> relativa richiesta di supporto per la gestione dell’incidente.*

Il resto del documento ha un tono più positivo, con una sorta di chiamata
alle armi basata su quattro pilastri, ossia:

* rendere comprensibili le minacce informatiche
* mettere a disposizione strumenti di prevenzione degli attacchi
  informatici
* ridurre i danni di questi attacchi
* e aumentare la sicurezza dei prodotti e dei servizi digitali.

La sicurezza informatica viene descritta dal documento come
*“un compito congiunto della politica, dell’economia, delle scuole
universitarie e della società”*, con buona pace di chi ancora pensa che sia un compito che riguarda solo i
tecnici e gli smanettoni.

Questa nuova visione si rispecchia anche, e molto concretamente, in questa
nuova ve...