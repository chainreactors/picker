---
title: Spotify presenta il DJ sintetico personale pilotato dall’intelligenza artificiale. Funziona meglio dei DJ umani. O quasi.
url: http://attivissimo.blogspot.com/2023/02/spotify-presenta-il-dj-sintetico.html
source: Il Disinformatico
date: 2023-02-24
fetch_date: 2025-10-04T08:00:44.794364
---

# Spotify presenta il DJ sintetico personale pilotato dall’intelligenza artificiale. Funziona meglio dei DJ umani. O quasi.

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/02/23

### Spotify presenta il DJ sintetico personale pilotato dall’intelligenza artificiale. Funziona meglio dei DJ umani. O quasi

Ricordate *Lei*, in originale *Her*, il film di Spike Jonze del 2013
nel quale il protagonista si invaghiva della voce sintetica della sua
assistente digitale personale, controllata dall’intelligenza artificiale, che
lo conosceva così bene da anticipare ogni sua necessità e diventare la sua
compagna perfetta? Comincia a non essere più fantascienza.

Spotify ha infatti
[presentato](https://newsroom.spotify.com/2023-02-22/spotify-debuts-a-new-ai-dj-right-in-your-pocket/)
il 22 febbraio scorso “DJ”, una voce sintetica che parla con lo stile di un
animatore radiofonico americano e commenta in modo pertinente i brani scelti
in base ai gusti personali del singolo utente del servizio di streaming. La
voce è pilotata dall’intelligenza artificiale di OpenAI ed è basata sulla voce
di un vero animatore e podcaster di Spotify, Xavier “X” Jernigan, ed è stata generata dalla società specializzata londinese [Sonatic](https://techcrunch.com/2022/06/13/spotify-is-acquiring-sonantic-the-ai-voice-platform-used-to-simulate-val-kilmers-voice-in-top-gun-maverick/), acquisita recentemente da Spotify, la stessa che ha creato la voce dell’attore Val Kilmer per il film *Top Gun: Maverick*.

Al momento questa funzione è disponibile in versione di prova e soltanto in
inglese per gli utenti di Spotify Premium negli Stati Uniti e in Canada.

L’idea dietro il progetto del DJ sintetico è che Spotify finirà per conoscere
così bene le preferenze dei propri utenti da poter fornire a ciascuno una
colonna sonora personalizzata nella quale è l’intelligenza artificiale a
scegliere i brani, invece di chiedere all’utente di comporsi una
*playlist*, ed è di nuovo l’intelligenza artificiale a presentare quei
brani a voce, raccontando dettagli della canzone o dell’artista insieme a brevi
commenti creati su misura per ogni utente, attingendo a un sapere
enciclopedico e costantemente aggiornato, senza mai impaperarsi, senza mai
stancarsi, e senza avere mai un calo di umore o di voce o una pretesa
sindacale. E soprattutto senza chiedere uno stipendio. Comprensibilmente, chi
lavora nel settore non vede di buon occhio l’arrivo di un concorrente molto
impegnativo e teme di vedersi rimpiazzato.

Restano però ancora da chiarire due aspetti. Il primo è quello della lingua,
visto che per ora è supportato soltanto l’inglese americano con una singola
voce, ma Spotify ha descritto questa voce come un “primo modello” di vari che
seguiranno. Ciascuno di questi modelli, e ciascuna lingua, ha però un costo di
sviluppo e manutenzione considerevole, per cui non è detto che il servizio
verrà offerto in tutte le lingue e in tutti i mercati.

Il secondo aspetto da verificare è quello dell’accuratezza delle informazioni
di commento musicale generate dall’intelligenza artificiale e poi raccontate a
voce dal DJ sintetico. Dato che queste informazioni sono
[generate](https://techcrunch.com/2023/02/22/spotify-launches-dj-a-new-personalized-music-lineup-that-includes-ai-powered-commentary/)
da Spotify in gran parte usando le stesse tecniche di ChatGPT, che ha
dimostrato di essere un abilissimo contafrottole, c’è il rischio che il DJ di
Spotify abbia sì una voce suadente, instancabile e impeccabile, ma ci racconti
castronerie colossali in tono assolutamente serio.

Se avete dubbi in proposito, provate per esempio a chiedere a ChatGPT di
raccontare, con il tono di un disk-jockey, un aneddoto sulla canzone composta
da David Bowie per il film [*"Flash Gordon"*](https://en.wikipedia.org/wiki/Flash_Gordon_%28film%29). Ci ho provato, ed ecco la sua
risposta:

> Ehi, ragazzi e ragazze! Siete pronti per un po' di storia sulla musica di
> David Bowie? Oggi voglio parlarvi di una canzone che ha scritto per uno dei
> film più iconici degli anni '80: "Flash Gordon"!

Questo è *esattamente* quello che ChatGPT mi ha generato, parola per parola.
Una miscela tossica di fatti reali e di falsità, visto che il film
*Flash Gordon* è si degli anni ’80 ed è stato effettivamente diretto da
Mike Hodges, ma la sua famosissima colonna sonora, e in particolare il brano
*Flash* fu composta dai Queen, non da David Bowie, e decisamente non
include la voce di Bowie.

[![](https://blogger.googleusercontent.com/img/b/R29vZ2xl/AVvXsEjnnVzlsN_oHivKcas7kJRMhpjJ05ITANlqwS886HNambvKYulZRmDF4Ta-SXQBjlGs9jqUiD8G-Fb_TBxZH08ixy39M3z5O_fjULx_OSl7RiXeKB_hXLtaqPy1xKB29cjHm5InmJmr81Bf5C2P3MA0PtuA0NWK1IY3JL_pMDP49ajX9ndYHto/s320/Screenshot%202023-02-23%20at%2001.23.45.png)](https://blogger.googleusercontent.com/img/b/R29vZ2xl/AVvXsEjnnVzlsN_oHivKcas7kJRMhpjJ05ITANlqwS886HNambvKYulZRmDF4Ta-SXQBjlGs9jqUiD8G-Fb_TBxZH08ixy39M3z5O_fjULx_OSl7RiXeKB_hXLtaqPy1xKB29cjHm5InmJmr81Bf5C2P3MA0PtuA0NWK1IY3JL_pMDP49ajX9ndYHto/s883/Screenshot%202023-02-23%20at%2001.23.45.png)

Anche le prime [recensioni](https://mashable.com/article/spotify-ai-dj) di chi ha [provato](https://gizmodo.com/spotify-ai-x-streaming-playlist-1850140153) questo nuovo servizio di Spotify sono piuttosto perplesse e notano che la voce del DJ sintetico è estremamente realistica e naturale, ma i commenti e le presentazioni dei brani che offre hanno un contenuto estremamente blando e generico e a volte poco azzeccato. Forse i DJ e le DJ in carne e ossa, specialmente se capaci, interessanti e competenti, hanno davanti ancora parecchi anni di carriera
serena.

Pubblicazione iniziale:
[23.2.23](https://attivissimo.blogspot.com/2023/02/spotify-presenta-il-dj-sintetico.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/7220284508794158290 "Post per email")

Labels:
[intelligenza artificiale](https://attivissimo.blogspot.com/search/label/intelligenza%20artificiale),
[PodcastRSI](https://attivissimo.blogspot.com/search/label/PodcastRSI),
[radio](https://attivissimo.blogspot.com/search/label/radio),
[Spotify](https://attivissimo.blogspot.com/search/label/Spotify)

#### Nessun commento:

[Posta un commento](https://www.blogger.com/comment/fullpage/post/7421441/7220284508794158290)

[Post più recente](https://attivissimo.blogspot.com/2023/02/una-conversazione-con-chatgpt-no-non-e.html "Post più recente")

[Post più vecchio](https://attivissimo.blogspot.com/2023/02/un-selfie-20000-metri-con-il-pallone.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/7220284508794158290/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqiptar
Српски језик
Svenska
Swahili
ไทย
Filipino
Türk
Українське
اردو
Việt
ייִדיש
中文 (简体字)
中文 (正體字)

![](https://blogger.googleusercontent.com/img/b/R29vZ2xl/AVvXsEhQ-_-OkaZJxWiZ8HkG3dGC9gbuPA1qB0VDZQ_nOM3eKADHVNjFHFpuxfv0jRYUqMFEy9I7T68WBC4RqG2fgk01IH3SXqiRjKw2b146wtndBtQV-IupobE5YcCFlmXWeIV8sQYgsw/s1600/Cattivissimo-by-francesco-lombardi-gianluigi-gatti.png)

Credit: Gianluigi Gatti
e Francesco Lombardi

[Telefono, mail, social](https://attivissimo.me/contact/)

**RSS/Feedly:** [attivissimo.blogspot.com](https://attivissimo.blogspot...