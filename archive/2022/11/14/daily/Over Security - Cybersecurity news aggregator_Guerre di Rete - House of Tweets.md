---
title: Guerre di Rete - House of Tweets
url: https://guerredirete.substack.com/p/guerre-di-rete-house-of-tweets
source: Over Security - Cybersecurity news aggregator
date: 2022-11-14
fetch_date: 2025-10-03T22:41:37.300923
---

# Guerre di Rete - House of Tweets

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - House of Tweets

### Speciale su Twitter e Musk. Poi le competizioni cyber (CTF). E le eredità digitali.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

nov 13, 2022

10

Condividi

[![](https://substackcdn.com/image/fetch/$s_!g5j7!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F6ef1db01-734b-44aa-885f-219acdb87c16_1144x832.png)](https://substackcdn.com/image/fetch/%24s_%21g5j7%21%2Cf_auto%2Cq_auto%3Agood%2Cfl_progressive%3Asteep/https%3A//bucketeer-e05bbc84-baa3-437e-9518-adb32be77984.s3.amazonaws.com/public/images/6ef1db01-734b-44aa-885f-219acdb87c16_1144x832.png)

**Guerre di Rete - una newsletter di notizie cyber
a cura di Carola Frediani
N.145 - 13 novembre 2022**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- Speciale House of Tweets
- Dentro il mondo delle competizioni cyber (CTF)
- Eredità digitali e accesso ai dispositivi**

### **House of Tweets**

***Come decifrare il guazzabuglio Twitter-Musk? Un’analisi per punti***Qualunque cosa si possa pensare di Elon Musk e di Twitter (e lo spettro di questi pensieri è molto ampio), su una cosa possiamo forse concordare subito: **non abbiamo assistito a una normale acquisizione di un social network.** Tutto quello che è successo e sta succedendo ha qualcosa di eccezionale.
Ma occorre distinguere l’eccezionalità dell’evento dalla giostra comunicativa cui siamo stati sottoposti. Per questo ho deciso di dedicare questa edizione della newsletter principalmente **all’analisi di alcuni aspetti della vicenda Twitter-Mus**k. Perché nell’esplosione di lava e lapilli di notizie, voci, fatti, smentite e clamore conseguenti all’acquisizione di Twitter da parte di Musk ci sono alcuni blocchi che vanno raffreddati e solidificati.

1) **Twitter non è (solo) un prodotto tech (e Musk non è solo un imprenditore tech)**

Intanto perché non stiamo parlando solo di un social network e di un miliardario tech. Ma di una delle piattaforme più influenti in termini mediatici (e di circolazione di informazioni, e di giochi di potere) acquistata dall’uomo più ricco del mondo (ma questo è davvero il meno), ma anche dall’imprenditore tech che (a torto o a ragione) è considerato da molti come il più innovativo e visionario; ma anche da un influencer del mondo internet e delle criptovalute, nonché un modello per ragazzini in tutto il mondo che hanno visto i documentari su di lui su Netflix; e, dulcis in fundo, da una personalità che ha manifestato forti e specifiche idee politiche, idee sulla società, il presente e il futuro dell’umanità.

**2)Finora è stato un pessimo affare**
Partiamo dall’acquisto. Perché per molti osservatori quello di Musk è stato un pessimo affare innanzi tutto. Fra gli altri ne è convinto Dave Karpf, professore di media e politica della George Washington University.
“Twitter era considerata un'azienda mal gestita. Molto più influente che redditizia. Musk pensava di poterla acquistare su due piedi, dedicare uno o due anni all'aggiunta di nuove funzioni di monetizzazione e alla correzione delle inefficienze più evidenti, per poi quotarla nuovamente in borsa e realizzare un buon profitto”, [scrive Karps](https://davekarpf.substack.com/p/elons-twitter-tilt).
Ma nel mentre un 'intera economia tecnologica ha subito un duro colpo. Startup, criptovalute, big tech.
“Tutte le società del settore sono scese del 25-75%. La bolla tecnologica che non è mai scoppiata è finalmente, di fatto, scoppiata”. Scoppio che per Karpf picchierà duro specie chi vive di pubblicità.

Secondo questa lettura, Musk ha allora tentato di annullare l'accordo, ma con poche o nulle possibilità di riuscirci. E alla fine ha comprato il social al prezzo iniziale. Fino a qui sarebbe ancora tutto quasi comprensibile, ma da quel momento in poi è stato come finire dentro una lavatrice sul programma di centrifuga (che suggeriamo a Musk come prossimo elemento da trasportare dentro Twitter invece dell’ormai famoso [lavandino](https://twitter.com/elonmusk/status/1585341984679469056)).

3) **Musk sembra correre contro il tempo. Per ottenere cosa?**
In pochi giorni Musk  - di rimbalzo con alcuni suoi consiglieri, Jason Calacanis e David Sacks:
-“ha fatto trapelare la proposta di eliminare il vecchio sistema di verifica e di far pagare ai power user 20 dollari al mese per il badge di verifica precedentemente gratuito;
- ha contrattato una riduzione a 8 dollari al mese in una risposta a Stephen King perché "Dobbiamo pagare le bollette in qualche modo!";
- ha insistito sul fatto che si trattava di una grande mossa populista, descrivendo l'attuale configurazione [del social] come "il sistema dei signori e dei contadini di Twitter";
- ha twittato che "si ottiene ciò per cui si paga";
- ha twittato "a tutti coloro che si lamentano, continuate pure a lamentarvi, ma costerà 8 dollari";
- ha ritwittato il tweet di David Sacks: "L'élite privilegiata non è arrabbiata perché deve pagare 8 dollari al mese. È arrabbiata perché chiunque può pagare 8 dollari al mese", riassume Karpf.

Sembra che Musk abbia una dannata fretta di aggiustare Twitter e il suo acquisto avventato. Oppure che voglia indurre un cambiamento drastico per poter ricostruire più facilmente. Per ora l’effetto è quello di una demolizione.

**4) L’intento sembra di demolire tutto (partendo dai dipendenti)**Di sicuro, il cambio di proprietà e gestione di Twitter passerà alla storia. Che il social imploda, come pronosticano alcuni, o stia attraversando una geniale fase trasformativa, come credono altri, quello che sta succedendo resterà **nei manuali di guerriglia psicologica.**

Perché - che si tratti di una guerriglia pianificata o di una sorta di tempesta perfetta scaturita dalla personalità eccentrica di Musk - se si mettono in fila gli accadimenti è quello cui abbiamo assistito.

**4.1)** **La gestione ansiogena dei licenziamenti**
Prima abbiamo visto il balletto sul numero di licenziamenti, con cifre da capogiro che si rincorrevano nelle indiscrezioni, e che hanno [toccato](https://www.vanityfair.com/news/2022/10/elon-musk-apparently-plans-to-layoff-75-percent-of-twitters-staff) a fine ottobre il ...