---
title: Podcast RSI - Mastodon e fediverso
url: http://attivissimo.blogspot.com/2022/11/podcast-rsi.html
source: Il Disinformatico
date: 2022-11-25
fetch_date: 2025-10-03T23:45:39.624164
---

# Podcast RSI - Mastodon e fediverso

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/24

### Podcast RSI - Mastodon e fediverso: microguida di base

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

*Pubblicazione iniziale: 2022/11/24 17:58. Ultimo aggiornamento: 2023/11/04 20:00.*

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://cdn.rsi.ch/podcast/download.cgi?i=15813169&h=ww&n=Il_Disinformatico_Mastodon_e_fediverso_perch_se_ne_parla_cos_tanto.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo integrale e i link alle fonti di questa puntata, sono qui sotto. Le frasi fra parentesi quadre sono annotazioni o aggiunte.

---

*[![](https://blogger.googleusercontent.com/img/b/R29vZ2xl/AVvXsEgXG0N95quzQkT8qGuUjuRFlKb1Q1zUl_x6e2BYdCYv7IlL12L9MUjQDIenewyhGakdtwlfwASsO1O_WbIgzX_Xoif92GVFw48ZknjbJPoap08oIc5OLOtydoScoqWWrGIDZlYNugpEW6VxmUEAjwOG7xxQXIK-Yz0De2yUR9tUCLIUzhqOXsE/s320/Screenshot%202022-11-24%20at%2017.57.25.png)](https://blogger.googleusercontent.com/img/b/R29vZ2xl/AVvXsEgXG0N95quzQkT8qGuUjuRFlKb1Q1zUl_x6e2BYdCYv7IlL12L9MUjQDIenewyhGakdtwlfwASsO1O_WbIgzX_Xoif92GVFw48ZknjbJPoap08oIc5OLOtydoScoqWWrGIDZlYNugpEW6VxmUEAjwOG7xxQXIK-Yz0De2yUR9tUCLIUzhqOXsE/s1247/Screenshot%202022-11-24%20at%2017.57.25.png)*

*[CLIP: Carlo Gubitosa: “Il mediattivismo ha ceduto il posto al clictivismo,
all’attivismo fatto a colpi di clic e inquadrato all’interno di recinti
aziendali di cui conosciamo i loghi, i nomi: Facebook, Twitter, Instagram. Ma
c’è un’alternativa sia tecnologica che politica a questo sistema di
comunicazione sociale inquadrata in recinti aziendali, ed è il fediverso...“
([fonte](https://www.youtube.com/watch?v=5qpsrm7CKVI))]*

È la voce di
[Carlo Gubitosa](https://it.wikipedia.org/wiki/Carlo_Gubitosa),
scrittore e giornalista, autore di molti libri fondamentali sull’uso sociale
dell’informatica e profondo conoscitore dei meccanismi di Internet. Anche se
avete seguito soltanto di striscio le notizie sul subbuglio di Twitter dopo
l’acquisto da parte di Elon Musk e magari cominciate anche a esserne un po’
stufi, sicuramente avrete notato che quando si parla di questa vicenda
spuntano sempre fuori un nome e un concetto:  *Mastodon* e
*fediverso*.

Se volete sapere cosa sono, perché ne parlano tutti, se vi possono servire o
ne potete fare tranquillamente a meno, come funzionano in pratica e cosa
rispondere agli amici che vi chiedono insistentemente
*“Sei su Mastodon?”*, siete nel posto giusto, ossia all’ascolto della
puntata del 25 novembre 2022 del *Disinformatico*, il podcast della
Radiotelevisione Svizzera dedicato alle notizie dal mondo dell’informatica,
che oggi cercherà di rispondere a queste domande. Io sono Paolo Attivissimo.

### Cos’è Mastodon e perché se ne parla tanto

Cominciamo dalle basi: Mastodon è un social network superficialmente simile a
Twitter, nel senso che permette di pubblicare brevi testi, leggermente più
lunghi di quelli di Twitter, accompagnati da immagini e spezzoni di video.

Questi testi, chiamati *post* o *toot*,possono essere letti,
condivisi e commentati da tutti gli iscritti a Mastodon e possono essere
letti, ma non commentati, da chiunque abbia un accesso a Internet e un normale
browser. Ogni utente iscritto a Mastodon sceglie degli altri utenti da seguire
e ne riceve automaticamente i post. Gli utenti si possono scambiare anche
messaggi non pubblici, che però non sono segreti in senso stretto, perché
possono essere letti dagli amministratori, e non sono protetti tramite
crittografia, esattamente come succede su Twitter.

Ho precisato “superficialmente” perché dietro le quinte Mastodon in realtà ha
delle differenze molto importanti: non ha un singolo proprietario, ma è
gestito da un arcipelago di gestori indipendenti ma *federati*, ossia che
comunicano tra loro usando lo stesso standard; è *open source*, e questo
significa che tutto il suo software è liberamente ispezionabile per
controllare che non contenga trappole, inganni o difetti; e i post compaiono
in ordine cronologico, senza filtri artificiali di importanza e senza essere
inframmezzati di pubblicità.

Questa struttura federata o decentrata significa che non può arrivare nessun
Elon Musk o simile a cambiare le regole e dettare legge dall’oggi al domani.
Vuol dire anche che non ci sono pressioni commerciali per compiacere gli
inserzionisti e che non esistono account privilegiati con bollini a pagamento
come ci sono ora su Twitter; non ci sono nobili e plebei. Iscriversi è gratis.
Mastodon è una rete sociale scritta dagli utenti per gli utenti, senza
condizionamenti, e quest’idea piace molto, specialmente se contrapposta alla
nuova gestione autoritaria di Twitter e alla sorveglianza commerciale
ossessiva di Facebook e Instagram.

Questa situazione, però, ha anche degli svantaggi. Siccome non ci sono grandi
investitori per farlo funzionare, a volte Mastodon è lento. E siccome è un
social network emergente, nato nel 2016 su iniziativa dello sviluppatore
tedesco Eugen Rochko
*[25 anni,
[unico](https://techcrunch.com/2022/11/07/boosted-by-twitter-drama-mastodon-reaches-1-million-active-monthly-users/)
stipendiato della non-profit Mastodon]*
ma diventato improvvisamente popolare solo negli ultimi mesi, soprattutto
grazie al controverso acquisto di Twitter da parte di Elon Musk, per ora ci
trovate poca gente. Sono infatti circa
[due milioni](https://twitter.com/joinmastodon/status/1594121627083493378)
gli account attivi mensili di Mastodon, contro i quasi
[490](https://datareportal.com/essential-twitter-stats) [milioni](https://datareportal.com/essential-twitter-stats)
mensili di Twitter. Però quella gente è di buon livello: gli spammer, i
provocatori e i fabbricanti di fake news non sono ancora arrivati in massa su
Mastodon, anche se probabilmente non tarderanno ad arrivarci.

Siete intrigati? Volete correre a iscrivervi e respirare questa nuova aria di
libertà digitale? Volete scoprire il brivido anarchico di far parte del
*fediverso*, per usare il termine *cool* che indica tutti questi
servizi digitali decentrati e coordinati in modo federato, di cui Mastodon è
un esempio molto vistoso?

Non partite in quarta, perché è qui che cominciano le complicazioni. Niente di
drammatico, però credo che sia prudente che vi prepariate spiritualmente.

### Come entrare in Mastodon (se vi serve)

A proposito di preparativi: prima che corriate a installare Mastodon,
chiedetevi se vi serve davvero un altro social network oltre a quelli che già...