---
title: Podcast RSI - ChatGPT ha copiato la voce di Scarlett Johansson? Il Grande Saccheggio dell’IA
url: http://attivissimo.blogspot.com/2024/05/podcast-rsi-chatgpt-ha-copiato-la-voce.html
source: Il Disinformatico
date: 2024-05-25
fetch_date: 2025-10-06T17:24:15.184300
---

# Podcast RSI - ChatGPT ha copiato la voce di Scarlett Johansson? Il Grande Saccheggio dell’IA

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/05/24

### Podcast RSI - ChatGPT ha copiato la voce di Scarlett Johansson? Il Grande Saccheggio dell’IA

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de
[*Il Disinformatico*](https://www.rsi.ch/ildisinformatico/)
della Radiotelevisione Svizzera, scritto, montato e condotto dal sottoscritto:
lo trovate
[qui sul sito della RSI](https://www.rsi.ch/web/podcast/il-disinformatico/ChatGPT-ha-copiato-la-voce-di-Scarlett-Johansson-Il-Grande-Saccheggio-dell%E2%80%99IA--2158549.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2158549.mp3?ts=1716528893&fname=ChatGPT_ha_copiato_la_voce_di_Scarlett_Johansson_Il_Grande_Saccheggio_dell_IA.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

*[CLIP: voce di Scarlett Johansson da “Her”]*

Questa è la voce dell’attrice Scarlett Johansson dal film del 2013 *Her*,
o *Lei* nella versione italiana, nel quale interpreta un’intelligenza
artificiale che dialoga a voce, usando toni molto umani e seducenti, con i
suoi utenti tramite i loro smartphone. Praticamente quello che fa realmente
oggi la versione più recente di ChatGPT.

E questa, invece, è una delle voci inglesi di ChatGPT:

*[CLIP: voce di Sky da ChatGPT]*

Se notate una forte somiglianza, non siete i soli. Questa voce è così simile a
quella di Scarlett Johansson che l’attrice ha dichiarato di essere
*“scioccata, arrabbiata e incredula”*, perché
*“la voce era così simile alla mia che i miei amici più stretti e le
redazioni dei giornali non sapevano percepire la differenza”*
([X](https://x.com/BobbyAllyn/status/1792679435701014908)/*[La Regione](https://www.laregione.ch/culture/spettacoli/1756724/johansson-voce-chatgpt-copiato-scarlett)*), e così ora ha incaricato dei legali di investigare sulla vicenda, mentre
OpenAI, la società che gestisce ChatGPT, ha rimosso la voce contestata.

Questa è la storia di come l’idea futuribile di un film romantico e visionario
è diventata realtà in poco più di un decennio, ma è anche la storia di come le
aziende che producono intelligenze artificiali si stanno arricchendo
immensamente agendo in zone grigie legali e attingendo al lavoro e alle
immagini altrui senza dare alcun compenso, in un grande saccheggio che va
accettato, dicono queste aziende, in nome del progresso. E i saccheggiati
siamo tutti noi, non solo le celebrità.

Benvenuti alla puntata del 24 maggio 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

### *Lei* e OpenAI, storia di un corteggiamento (professionale)

Questa storia inizia a settembre 2023, quando Sam Altman, CEO di OpenAI,
l’azienda di intelligenza artificiale conosciutissima per il suo ChatGPT, ha
chiesto all’attrice Scarlett Johansson se era interessata a prestare la sua
voce, dietro compenso, alla versione 4.0 di ChatGPT. Johansson ha rifiutato
l’offerta, ha detto, *“dopo aver riflettuto molto e per ragioni personali”*.

Due giorni prima della presentazione al pubblico di ChatGPT 4.0, Altman ha
contattato l’agente dell’attrice chiedendo di riprendere in considerazione
l’offerta. Prima ancora che iniziasse qualunque trattativa, ChatGPT 4.0 è
stato rilasciato con una serie di voci che permettono agli utenti di dialogare
in modo molto naturale con questo software semplicemente conversando.

Una di queste voci, denominata Sky, colpisce particolarmente sia per i suoi
toni estremamente naturali, spiritosi e vivaci, al limite del flirt continuo
con l’utente, sia per il fatto che somiglia davvero parecchio alla voce di
Scarlett Johansson.

Se avete visto il film *Lei*
in italiano, avrete apprezzato la voce e il talento della doppiatrice Micaela
Ramazzotti…

*[CLIP: voce di Micaela Ramazzotti che interpreta Samantha in* Lei*]*

*...* ma vi sarete persi quella altrettanto memorabile di Johansson e
quindi la somiglianza con la voce di ChatGPT non sarà così immediatamente
evidente. Però indubbiamente la voce di Sky è molto, molto vicina a quella
dell’attrice statunitense. E Altman non ha fatto mistero del fatto che il film
*Lei* è una delle sue ispirazioni centrali, dichiarando pubblicamente che
lo considera *“incredibilmente profetico”*
e che ha azzeccato in pieno la rappresentazione del modo in cui oggi le
persone interagiscono con le intelligenze artificiali.

Inoltre il 13 maggio scorso, poco dopo la presentazione al pubblico della voce
di ChatGPT che ricorda così tanto quella di Johansson, Altman ha pubblicato un
[tweet](https://x.com/sama/status/1790075827666796666) contenente
una sola parola: *her*. Il titolo originale del film.

L’attrice ha dato incarico a dei legali, che hanno chiesto formalmente a
OpenAI di fornire i dettagli esatti di come hanno creato la voce denominata
Sky. L’azienda ha risposto che la voce non è stata generata partendo da quella
di Scarlett Johansson, ma appartiene a un’attrice assunta tempo addietro
dall’azienda. Il
[*Washington Post*](https://www.washingtonpost.com/technology/2024/05/22/openai-scarlett-johansson-chatgpt-ai-voice/)
ha contattato l’agente di questa attrice, sotto anonimato per ragioni di
sicurezza personale, e ha visionato documenti e ascoltato i provini registrati
dall’attrice, e risulta che la sua voce calda e coinvolgente è identica a
quella di Sky.

OpenAI ha anche pubblicato una
[cronologia](https://openai.com/index/how-the-voices-for-chatgpt-were-chosen)
dettagliata degli eventi, dicendo che a maggio 2023 aveva selezionato cinque
voci di attori e attrici e successivamente aveva contattato Johansson
proponendole di diventare la *sesta* voce di ChatGPT accanto alle altre,
compresa quella di Sky, ma Johansson aveva cordialmente respinto la proposta
una settimana più tardi tramite il suo agente.

Le voci degli altri attori sono state integrate in ChatGPT il 25 settembre
scorso, dice OpenAI, e sono passati circa otto mesi prima che OpenAI
ricontattasse Johansson il 10 maggio scorso, proponendole di diventare una
futura voce aggiuntiva di ChatGPT, in occasione del lancio della nuova
versione del prodotto. Il 19 maggio, pochi giorni dopo le dichiarazioni di
Johansson, l’azienda ha disattivato la voce di Sky, dice,
*“per rispetto verso le preoccupazioni [dell’attrice]”*.

Sembra insomma che si tratti solo di un caso di tempismo poco felice e di
incomprensione, ma resta un problema: quello che ha fatto OpenAI, ossia creare
una voce che molti trovano estremamente somigliante a quel...