---
title: È vero che i cattivi non possono usare gli iPhone nei film e nei telefilm?
url: http://attivissimo.blogspot.com/2023/01/e-vero-che-i-cattivi-non-possono-usare.html
source: Il Disinformatico
date: 2023-01-09
fetch_date: 2025-10-04T03:21:53.302153
---

# È vero che i cattivi non possono usare gli iPhone nei film e nei telefilm?

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/08

### È vero che i cattivi non possono usare gli iPhone nei film e nei telefilm?

L’uscita del film
[*Glass Onion - Knives Out*](https://www.youtube.com/watch?v=xBeJRE36scg)
di Rian Johnson ha fatto riemergere una teoria informatico-cinematografica
quasi classica: esisterebbe una regola segreta in base alla quale nessun
cattivo, in un film o telefilm, può maneggiare un iPhone o in generale un
prodotto Apple, e questo permetterebbe agli spettatori più attenti di capire in anticipo chi è il cattivo
o il traditore nascosto nelle sceneggiature.

Questa regola è stata descritta dal regista Rian Johnson in un’[intervista](https://www.youtube.com/watch?v=69GjaVWeGQM) a
*Vanity Fair* del 2020, rilasciata in occasione dell’uscita del primo
film della serie *Knives Out*:

Johnson spiega (a partire da 2:50) che non sa se rivelarlo o no, perché potrebbe causargli guai nel prossimo film d’intrigo che scriverà, ma *“Apple ti lascia usare gli iPhone nei film ma – e questo è molto centrale se state mai guardando un film d’intrigo – i cattivi non possono avere un iPhone che venga inquadrato”* e dice che ora *“ogni regista che ha nel proprio film un cattivo che deve restare segreto ora voglia ammazzarmi”*.

> Also another funny thing, I don't know if I should say this or not... Not cause it's like lascivious or something, but because it's going to screw me on the next mystery movie that I write, but forget it, I'll say it. It's very interesting.

E infatti nel suo film, il primo della serie *Knives Out*, guardando la marca di telefonino usata dai vari personaggi si può dedurre quali sono buoni e quali sono cattivi. Nel secondo no, grazie a una soluzione molto semplice ed elegante. Non dico altro per non fare troppi spoiler.

Non è la prima volta che si parla di questa faccenda, ma mancava una dichiarazione esplicita da parte di un addetto ai lavori. La teoria dei prodotti Apple usabili solo dai “buoni” era [emersa](https://www.wired.com/2002/05/24s-good-guys-do-use-macs/) già oltre vent’anni fa, quando fu trasmessa la prima stagione della [serie TV *24*](https://it.wikipedia.org/wiki/24_%28serie_televisiva%29), nella quale un traditore inaspettato sarebbe stato in realtà smascherabile dagli spettatori, secondo la teoria presentata da alcuni fan, per il fatto che usava un laptop della marca Dell mentre tutti i suoi colleghi usavano dei Mac, e viceversa il personaggio che la trama sembrava suggerire come possibile traditore sarebbe stato scartabile immediatamente perché usava un PowerBook di Apple.

Una [ricerca del sito Wired.com](https://www.wired.com/2002/05/24s-good-guys-do-use-macs/) condotta all’epoca segnalava anche altri casi cinematografici nei quali i buoni usavano Apple e i cattivi altre marche: per esempio nei film [*C’è posta per te*](https://it.wikipedia.org/wiki/C%27%C3%A8_posta_per_te_%28film%29) (*You’ve Got Mail*), [*La rivincita delle bionde*](https://it.wikipedia.org/wiki/La_rivincita_delle_bionde) (*Legally Blonde*), [*Austin Powers*](https://it.wikipedia.org/wiki/Austin_Powers), e anche il celebre critico cinematografico [Roger Ebert](https://it.wikipedia.org/wiki/Roger_Ebert) aveva [notato](https://macdailynews.com/2003/08/24/roger_ebert_comments_on_macintosh_placement_in_feature_films/) nel 2003 che *“siccome molti computer Windows hanno lo stesso aspetto, Apple è una delle poche case produttrici che può avere convenienza a fare* product placement *(pubblicità indiretta)”*, aggiungendo che secondo lui *“l’industria del cinema e i tipi creativi in generale preferiscono il Mac”* (l’[articolo originale](http://www.suntimes.com/output/answ-man/sho-sunday-ebert24.html) è oggi irreperibile).

La tendenza sembra essere ben documentata, insomma, ma non è chiaro se questa regola sia una consuetudine nata per motivi estetici e narrativi oppure un’imposizione di Apple. *Vanity Fair* ha [chiesto](https://www.vanityfair.com/hollywood/2020/02/rian-johnson-knives-out-apple-villains) chiarimenti ad Apple in seguito alle parole di Rian Johnson, ma non ha ottenuto risposta; ci ha provato anche *[Ars Technica](https://arstechnica.com/tech-policy/2020/02/apple-wont-let-filmmakers-put-iphones-in-villains-hands-rian-johnson-says/)*, con lo stesso risultato.

Secondo l’esperto di proprietà intellettuale John Bergmayer dell’associazione Public Knowledge, consultato da *Ars Technica*, chi realizza un film non ha bisogno di permessi o licenze dei fabbricanti per far usare dai propri personaggi dei prodotti comuni in maniere normali, ed è improbabile che una casa produttrice possa vincere una causa argomentando che far usare a un cattivo una certa marca di telefono o di auto costituisca uno screditamento di quella marca. Quindi, nota *Ars Technica*, la regola *“i cattivi non usano prodotti Apple”* non sarebbe un obbligo legale.

Le cose cambiano, però, se Apple paga per il *product placement*, ossia sponsorizza il film in modo che i personaggi mostrino i suoi prodotti, per esempio fornendo degli esemplari gratuiti da usare come oggetti di scena e altri dispositivi o servizi. In questo caso sarebbe normale che Apple mettesse dei vincoli sul modo in cui vengono usati e a chi vengono associati.

In altre parole: la regola non è un obbligo di legge, ma è quasi sicuramente una consuetudine diffusa regolamentata da accordi commerciali, e quindi la si può applicare per tentare di scoprire indizi utili nei film e nei telefilm.

Se riuscite a trovare altri esempi di serie TV o di film che applicano questa regola o la smentiscono, segnalateli nei commenti. Senza spoiler, mi raccomando! E sempre dai commenti arriva la segnalazione (grazie a Ivan) di [*Product Placement Blog*](https://productplacementblog.com), un sito che raccoglie esempi di *product placement*, ordinato per tipo di prodotto e [per titolo di film](https://productplacementblog.com/list-of-movies/).

*Fonti aggiuntive: [MacRumors](https://www.macrumors.com/2020/02/26/rian-johnson-apple-bad-guys-no-iphones/), [MacObserver](https://www.macobserver.com/tmo/article/Roger_Ebert_Good_Guys_Always_Use_Macs), [Iphoneitalia.com](https://www.iphoneitalia.com/800035/cattivi-film-spoiler-iphone),*

Pubblicazione iniziale:
[8.1.23](https://attivissimo.blogspot.com/2023/01/e-vero-che-i-cattivi-non-possono-usare.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/293882481733101545 "Post per email")

Labels:
[Apple](https://attivissimo.blogspot.com/search/label/Apple),
[cinema](https://attivissimo.blogspot.com/search/label/cinema)

#### Nessun commento:

[Posta un commento](https://www.blogger.com/comment/fullpage/post/7421441/293882481733101545)

[Post più recente](https://attivissimo.blogspot.com/2023/01/stasera-il-primo-tentativo-di-lancio.html "Post più recente")

[Post più vecchio](https://attivissimo.blogspot.com/2023/01/mi-hanno-chiesto-di-raccontarmi-un-po.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/293882481733101545/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqip...