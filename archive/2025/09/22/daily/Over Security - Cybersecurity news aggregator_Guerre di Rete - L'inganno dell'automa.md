---
title: Guerre di Rete - L'inganno dell'automa
url: https://guerredirete.substack.com/p/guerre-di-rete-linganno-dellautoma
source: Over Security - Cybersecurity news aggregator
date: 2025-09-22
fetch_date: 2025-10-02T20:30:12.763016
---

# Guerre di Rete - L'inganno dell'automa

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - L'inganno dell'automa

### Il mio nuovo romanzo. Poi si parla di lavoratori dell'intelligenza artificiale. Di droni, scudi stellari, e altro.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

set 21, 2025

17

2

Condividi

[![](https://substackcdn.com/image/fetch/$s_!duBI!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F76063bdc-eb38-496e-aed3-3777cc356ac1_1400x1400.png)](https://substackcdn.com/image/fetch/%24s_%21duBI%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/76063bdc-eb38-496e-aed3-3777cc356ac1_1400x1400.png)

**Guerre di Rete - una newsletter di notizie cyber
di Carola Frediani
N. 211 - 21 settembre 2025**

***Cosa è e come funziona la newsletter Guerre di Rete**Specie per i nuovi, ricordo che questa newsletter (che oggi conta 15mila iscritti - ma molti più lettori, essendo pubblicata anche online) **è gratuita e del tutto indipendente,** non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C)*

Iscriviti

***Il progetto editoriale Guerre di Rete**In più, il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.
Qui una [lista con link dei nostri progetti](https://linktr.ee/guerredirete) per avere un colpo d’occhio di quello che facciamo.*

**In questo numero:
- Uscito il mio nuovo romanzo
- Uno spaccato tra i lavoratori che migliorano i sommari AI che leggete sui motori di ricerca
- Cos’è il model welfare e perché per alcuni è un depistaggio
- Scudi spaziali, guerre stellari e droni in Europa
- E altro**

**LIBRO**
È uscito il mio nuovo romanzo, **[L’inganno dell’automa](https://mercante.venipedia.it/shop/libri/inganno-dellautoma/).** Mi permetto di usare questo spazio per annunciarlo in anteprima perché, pur essendo un romanzo, è pieno di temi e questioni alla Guerre di Rete. Per cui ho pensato che potesse interessare ad alcuni dei miei 15 (mila) lettori. Qua una breve sinossi:

*"Italia contemporanea. Andrea, un giovane ricercatore di cybersicurezza che vive tra Milano e la Liguria, viene interrotto nella sua edonistica quotidianità dalla notizia dell’arresto a Dubai di un vecchio amico. L’uomo, che commerciava vulnerabilità informatiche e si dedicava a vari traffici in giro per il mondo, è accusato di spionaggio.*

*Mentre Andrea cerca di capire come aiutare l’amico e cosa si nasconda dietro l’arresto, incrocia sulla sua strada una giornalista investigativa, Agnese, autrice di un blog molto seguito, dal quale si scaglia contro la corruzione del governo; ma anche Caterina, brillante e frustrata social media manager di una politica nazionale.*

*Travolta da rivelazioni, inquietanti trafficanti d’armi, e oscuri intrecci di politici corrotti e società di intelligenza artificiale, la vita dei tre viene cambiata, obbligandoli a cercare giustizia più che una facile via d’uscita.*

*E non tutto è ciò che sembra”.*

Il libro è già acquistabile, in versione cartacea o ebook, sul sito dell’editore Venipedia.
<https://mercante.venipedia.it/shop/libri/inganno-dellautoma/>

Da ottobre sarà anche disponibile sulle maggiori piattaforme di vendita libri e nei negozi.
Non ho ancora informazioni da dare sulle presentazioni dal vivo, che comunque inizieranno più avanti. In ogni caso, se qualcuno ha proposte al riguardo, mi può scrivere.

**AI, MACCHINE, LAVORO
Google: proteste, agitazione sindacale e licenziamenti tra i lavoratori AI in subappalto**

Più di 200 collaboratori che lavoravano in subappalto alla valutazione e al miglioramento dei prodotti di intelligenza artificiale di Google sono stati licenziati senza preavviso in almeno due ondate di licenziamenti avvenute il mese scorso, riferisce un interessante [articolo](https://www.wired.com/story/hundreds-of-google-ai-workers-were-fired-amid-fight-over-working-conditions/) di WIRED Usa.

La valutazione, modifica e riscrittura delle risposte del chatbot Gemini per migliorare gli output dell’AI (tra cui la funzione di sintesi delle ricerche di Google chiamata AI Overviews) è affidata a collaboratori esterni impiegati dalla GlobalLogic (Hitachi) e da altre società di outsourcing. Diversamente dai lavoratori che devono etichettare o moderare contenuti, spesso dislocati in Paesi come il Kenya, pagati pochi dollari all’ora, e impiegati da varie società tech, in questo caso parliamo di persone reclutate negli Stati Uniti, insegnanti o professionisti del settore della conoscenza. In particolare, chi partecipava al programma Super Rater (dedicato ai sommari AI) doveva avere un master o un dottorato di ricerca, diversamente dai valutatori generalisti con il compito di giudicare output più semplici.

Secondo i lavoratori sentiti da Wired, i licenziamenti arrivano nel mezzo di una disputa in corso su retribuzioni e condizioni di lavoro. Ma chi è rimasto si chiede se il suo stesso lavoro non ponga le basi per la propria sostituzione.

“Secondo alcuni documenti interni visionati da WIRED - scrive la testata - GlobalLogic sembra utilizzare questi valutatori umani per addestrare il sistema di intelligenza artificiale di Google che valuta automaticamente le risposte, con l'obiettivo di sostituirli con l'intelligenza artificiale”.

**Da autori a rater: la parabola discendente dei lavoratori della conoscenza**

Uno spaccato di cosa voglia dire lavorare in questo settore lo si trova sul [Guardian](https://www.theguardian.com/technology/2025/sep/11/google-gemini-ai-training-humans), dove una lavoratrice descrive i propri compiti: riceve un prompt - generato da utenti o sintetico – e due possibili risposte dell’AI, per poi scegliere quella più vicina alle linee guida ricevute. Ma, afferma, ai valutatori verrebbero fornite poche informazioni, oppure le linee guida cambierebbero troppo rapidamente per poter essere applicate in modo coerente. Quando le risposte dell’AI non sono corrette, lei deve valutarle in base a veridicità e fondatezza. Il tutto entro serrati ritmi di lavoro e di produttività.

Non manca l’esposizione a contenuti violenti, sensibili o disturbanti.

Questi lavoratori, all’interno della catena di fornitura globale dell'AI, occupano una posizione intermedia: guadagnano meglio degli annotatori di dati di Nairobi, ma molto meno degli ingegneri che progettano questi modelli. Soprattutto, tendono a essere invisibili.
Sull’invisibilità degli stessi esiste ormai un’ampia letteratura. Dal libro di Kate Crawford (Atlas of AI) a quello di Mary Gray e Siddharth Suri (Ghost Work) o di Antonio Casilli (Schiavi del clic).

E proprio Casilli recentemente si è scagliato contro l’ultima suggestione della Silicon Valley: “il model welfare”. Di che si tratta? Lo spiega un [articolo](https://www.wired.com/story/model-welfare-artificial-intelligence-sentience) di Wired di due settimane fa: “un settore piccolo ma in crescita chiamato “model welfare”, ch...