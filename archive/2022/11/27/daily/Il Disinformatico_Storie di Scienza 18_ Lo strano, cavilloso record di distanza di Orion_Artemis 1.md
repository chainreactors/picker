---
title: Storie di Scienza 18: Lo strano, cavilloso record di distanza di Orion/Artemis 1
url: http://attivissimo.blogspot.com/2022/11/lo-strano-cavilloso-record-di-distanza.html
source: Il Disinformatico
date: 2022-11-27
fetch_date: 2025-10-03T23:53:40.208368
---

# Storie di Scienza 18: Lo strano, cavilloso record di distanza di Orion/Artemis 1

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/26

### Storie di Scienza 18: Lo strano, cavilloso record di distanza di Orion/Artemis 1

> [#Artemis](https://twitter.com/hashtag/Artemis?src=hash&ref_src=twsrc%5Etfw)
> update:
> [@NASA\_Orion](https://twitter.com/NASA_Orion?ref_src=twsrc%5Etfw)
> with its European Service Module is now 401 798 km from Earth, breaking the
> record for farthest distance from our planet by a spacecraft designed to
> carry humans and return. This record was previously held by
> [#Apollo13](https://twitter.com/hashtag/Apollo13?src=hash&ref_src=twsrc%5Etfw)
> at 248 655 miles/400 171 km.
> <https://t.co/umRk1g2Cty>
>
> — ESA (@esa)
> [November 26, 2022](https://twitter.com/esa/status/1596557663302979585?ref_src=twsrc%5Etfw)

Poco fa l’ESA ha tweetato che la capsula *Orion* della missione
*Artemis 1* ha stabilito un record di distanza *molto* specifico.
L’ESA ci tiene molto a questo primato perché partecipa in maniera importante
alla missione *Artemis* fornendo il modulo di servizio che alimenta la
capsula *Orion* e le fornisce propulsione. Trovandosi a 401.798 km dalla
Terra, dice l’ESA, *Orion* ha battuto il primato di massima distanza
dalla Terra di un veicolo spaziale progettato per trasportare esseri umani e
fare ritorno.

La NASA e l’agenzia spaziale canadese sono meno cavillose e parlano
genericamente di
*“record di massima distanza di un veicolo adatto a esseri umani”*. Ma
sbagliano, e ha ragione l’ESA a pignoleggiare.

> Orion has set a new record for farthest distance of a human-rated
> spacecraft, surpassing the record set by Apollo 13! DYK that the crew of
> Artemis II, which will include a CSA astronaut, will set a record for
> farthest human travel beyond the far side of the Moon? We can’t wait!
> <https://t.co/TNdFs131Qj>
>
> — Canadian Space Agency (@csa\_asc)
> [November 26, 2022](https://twitter.com/csa_asc/status/1596639338779054088?ref_src=twsrc%5Etfw)

Perché sono necessarie tutte queste precisazioni? E chi deteneva il record
precedente?

### “Progettato per trasportare esseri umani”

La prima precisazione è abbastanza facile da capire. Molte sonde spaziali
senza equipaggio sono andate ben più lontano, anche fuori dal Sistema Solare,
a quasi venti miliardi di chilometri (*Pioneer* e *Voyager*). Quindi
quello di *Orion* può essere un record di distanza soltanto nella
categoria ben più ristretta dei veicoli *human-rated*, ossia in grado di
trasportare un equipaggio con tutto il necessario per garantirgli la
sopravvivenza nello spazio: questo requisito esclude la Tesla Roadster
lanciata nello spazio verso Marte da SpaceX nel 2018, che trasporta soltanto
un manichino (almeno si spera) racchiuso in una tuta spaziale ma non sarebbe
in grado di ospitare un equipaggio vivente.

Notate, inoltre, che nel caso di *Orion* si parla di veicolo
*in grado* di ospitare un equipaggio, non di veicolo
*con* equipaggio, perché in questa missione la capsula *Orion* non
trasporta nessuno: è un volo di collaudo senza persone a bordo. Quindi non si
parla di record di distanza di un *equipaggio*, ma solo di record di un
veicolo che *potrebbe* trasportarne uno sano e salvo.

Infatti il record di distanza dalla Terra di un veicolo *con*
*equipaggio* è ancora saldamente in mano a Jim Lovell, Fred Haise e Jack
Swigert, i membri dell’equipaggio della missione *Apollo 13*. Il 15
aprile 1970 alle 0.21 UTC, dopo lo scoppio di un serbatoio nel modulo di
servizio che li costrinse a un drammatico rientro d’emergenza sulla Terra, si
spinsero fino a
[400.171 chilometri](https://history.nasa.gov/SP-4029/Apollo_13a_Summary.htm)
dal nostro pianeta e girarono intorno alla Luna a una quota di 250 chilometri
dalla sua faccia nascosta prima di tornare sulla Terra, seguendo l’unica
traiettoria che avrebbe consentito loro il ritorno prima di esaurire le
risorse di bordo.

Nessun equipaggio delle altre missioni lunari raggiunse una distanza così
elevata dalla Terra, e da allora nessun astronauta si è mai spinto così
lontano.

Ma l’ESA fa un’altra precisazione.

### “...e fare ritorno”

Questa seconda precisazione è necessaria per un’ottima ragione, che però
richiede una conoscenza piuttosto approfondita delle missioni spaziali lunari
con equipaggio per essere compresa.

I veicoli spaziali delle missioni *Apollo* che portarono vari equipaggi
verso la Luna (1968, *Apollo 8;* 1969, *Apollo 10*; 1970,
*Apollo 13*) e sulla Luna (dal 1969 al 1972,
*Apollo 11, 12, 14, 15, 16* e *17*) erano composti da
*due* moduli abitabili: il Modulo di Comando, che era la capsula conica
principale nella quale gli astronauti trascorrevano gran parte della missione,
e il Modulo Lunare o LM (*Lunar Module*), che era la “scialuppa” usata
per scendere sulla Luna e ripartirne. Un terzo modulo, il Modulo di Servizio,
non era abitabile ed era dotato di un grande motore di propulsione e di tutto
il necessario per la sussistenza dei tre astronauti dell’equipaggio per tutto
il corso della missione.

[![](https://blogger.googleusercontent.com/img/b/R29vZ2xl/AVvXsEhw4lA_1xJLZwEuUz2zVoEPgFu4sQJcPMn8cuQLhNpp0SRy6feXJPv_pBiYEkVvRpST3rpoEJbTTOPzLj8YSTboXXtbxJxl_QND9ab4fymiU_k_qOcuAm_ksOkGWjjydE8-kHnFRUe8Avay8K8fd2ztRIoJzXLHt2nbvivH-XR1PV4uo18mUX0/s16000/Apollo-S66-11008.jpg)](https://blogger.googleusercontent.com/img/b/R29vZ2xl/AVvXsEhw4lA_1xJLZwEuUz2zVoEPgFu4sQJcPMn8cuQLhNpp0SRy6feXJPv_pBiYEkVvRpST3rpoEJbTTOPzLj8YSTboXXtbxJxl_QND9ab4fymiU_k_qOcuAm_ksOkGWjjydE8-kHnFRUe8Avay8K8fd2ztRIoJzXLHt2nbvivH-XR1PV4uo18mUX0/s3000/Apollo-S66-11008.jpg)

Al centro, la capsula conica del Modulo di Comando; a sinistra, la forma
cilindrica del Modulo di Servizio con il suo motore primario e i motori di
manovra; a destra, il Modulo Lunare (LM). Illustrazione NASA
[S-66-11008](https://www.hq.nasa.gov/alsj/S66-11008.jpg).

Il Modulo Lunare si divideva a sua volta in due parti: uno
*stadio di discesa*, che come dice il suo nome serviva per scendere sulla
Luna portando due membri dell‘equipaggio, e uno *stadio di risalita*, che
riportava i due astronauti al Modulo di Comando.

Una volta esaurito il suo compito, il Modulo Lunare veniva sganciato e i suoi
motori venivano accesi un’ultima volta per allontanarlo dal veicolo
principale. Ma non tutte le missioni *Apollo* diedero a questi moduli la
stessa destinazione finale.

Alcune (*Apollo 4, 5* e *6*) furono voli di collaudo senza
equipaggio, i cui LM si disintegrarono al rientro nell’atmosfera terrestre e
comunque erano solo dei simulacri (*test article*). Alcune (*Apollo 7*
e *8*) furono missioni prive di LM, in orbita terrestre o lunare. Una (*Apollo 9*) trasportò un equipaggio e un LM rimanendo in orbita terrestre, senza andare
verso la Luna, e il suo LM si disintegrò rientrando nell’atmosfera. Le
missioni con equipaggio *Apollo 11, 12, 14, 15, 16* e *17* scesero
sulla Luna, e gli stadi di risalita dei loro LM furono lasciati in orbita
lunare *(Apollo 11*) oppure furono schiantati intenzionalmente sulla Luna
(*Apollo 12* e *14-17*). Il LM di *Apollo 13* fu usato come
veicolo di supporto d’emergenza per il viaggio di ritorno e si disintegrò
nell’atmosfera terrestre.

Se avete fatto bene i conti, manca all’appello una missione: *Apollo 10*.

Il LM di *Apollo 10*, infatti, non scese sulla Luna, ma si limitò ad
avvicinarsi (con a bordo Tom Stafford e Gene Cernan) fino a circa 14
chilometri dalla sua superficie e poi si riagganciò al veicolo principale,
dopo aver separato lo stadio di discesa da quello di risalita (il terzo membro
dell’equipaggio, John Young, rimase nel Modulo di Comando).

Una volta compiuta la ...