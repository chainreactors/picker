---
title: ANTEPRIMA Podcast RSI - Video manda in crash smartphone; TikTok limita il tempo ai minori; intelligenza artificiale arriva in Windows; come rimuovere foto intime dai social con TakeItDown
url: http://attivissimo.blogspot.com/2023/03/anteprima-podcast-rsi-video-manda-in.html
source: Il Disinformatico
date: 2023-03-03
fetch_date: 2025-10-04T08:33:27.203211
---

# ANTEPRIMA Podcast RSI - Video manda in crash smartphone; TikTok limita il tempo ai minori; intelligenza artificiale arriva in Windows; come rimuovere foto intime dai social con TakeItDown

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/02

### Podcast RSI - Video manda in crash smartphone; TikTok limita il tempo ai minori; intelligenza artificiale arriva in Windows; rimuovere foto intime dai social con TakeItDown

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/16060681.mp3?ts=1677770011&fname=Il_Disinformatico_Video_manda_in_crash_smartphone_TikTok_limita_il_tempo_ai_minori_intelligenza_artificiale_arriva_in_Windows_come_rimuovere_foto_intime_dai_social.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle fonti di questa puntata, sono qui sotto.

---

### Teaser

*[CLIP:
[Trailer di](https://www.youtube.com/watch?v=6P9G-FPgu6Y)* [The Ring](https://www.youtube.com/watch?v=6P9G-FPgu6Y)*]*

Ricordate il film *The Ring*? Quello nel quale chi guardava una
videocassetta particolare faceva una bruttissima fine? Beh, pochi giorni fa è
emerso che guardare un particolare video su YouTube faceva davvero fare una
brutta fine, ma non alla gente: agli smartphone Pixel di Google. Intanto
TikTok sta per attivare un limite di tempo per chi ha meno di 18 anni,
Microsoft aggiunge a Windows una chat di intelligenza artificiale e arriva un
modo potente per rimuovere da Instagram, Facebook e OnlyFans le foto intime ed
evitare abusi.

Sono questi i temi della puntata del 3 marzo 2023 del *Disinformatico*,
il podcast della Radiotelevisione Svizzera dedicato alle notizie e alle storie
strane dell’informatica. Benvenuti! Io sono Paolo Attivissimo.

*[SIGLA di apertura]*

### Video YouTube fa crashare i Pixel di Google

Su YouTube c’è un video che ha un effetto sorprendentemente letale sugli
smartphone Pixel 6, 6a o 7: li manda in crash, producendo un riavvio
istantaneo.

Il video è uno
[specifico spezzone](https://www.youtube.com/watch?v=MbdVuStrEV8)
del film *Alien* del 1979, e questo effetto è talmente istantaneo che il
telefono si riavvia non appena parte il video.

In alcuni casi, secondo gli utenti che hanno
[scoperto](https://www.reddit.com/r/GooglePixel/comments/11byf50/my_pixel_7_pro_reboots_on_specific_youtube_clip/)
questo fenomeno molto strano pochi giorni fa, è necessario riavviarlo una
seconda volta, altrimenti non è più possibile fare o ricevere telefonate. Un
bel danno, soprattutto per chi non sa che esiste questo problema e non sa come
risolverlo.

Google sembra aver già diffuso un aggiornamento correttivo automatico che
risolve questo difetto, a giudicare perlomeno dai commenti più recenti degli
utenti, per cui è sufficiente collegare il telefono a Internet per farlo
diventare immune a questo video. Ma resta una domanda: come fa un video, che è
un contenuto tutto sommato passivo, a mandare in crisi un telefonino? In fin
dei conti un video non è un’app o un programma. E oltretutto non è la prima
volta che capita una cosa del genere: nel 2020 c’era uno
[sfondo](https://nokiamob.net/2020/06/09/explained-why-this-photo-crashes-some-android-phones/)
che mandava in crash alcuni telefonini Android.

La teoria più diffusa su questo strano malfunzionamento, che richiama molto il
video maledetto del film *The Ring*, è che il video di YouTube che causa
il problema è in formato 4K HDR, ed è forse questo formato particolare a
mandare in crisi il sistema grafico molto specifico di questo tipo di
telefono. Ma nessuno lo sa per certo, e quindi, come nei migliori film horror,
il mistero resta aperto.

*Fonti:
[Ars Technica](https://arstechnica.com/gadgets/2023/02/youtube-video-causes-pixel-phones-to-instantly-reboot/),
[Reddit](https://www.reddit.com/r/GooglePixel/comments/11byf50/my_pixel_7_pro_reboots_on_specific_youtube_clip/).*

### TikTok, limite di 60 minuti per i minori

TikTok ha
[annunciato](https://newsroom.tiktok.com/it-it/tiktok-nuove-funzioni-per-adolescenti-e-famiglie)
che sta per introdurre un limite giornaliero di 60 minuti per i suoi utenti
che hanno meno di 18 anni. Gli utenti più giovani dovranno digitare un codice
per poter continuare a usare il servizio dopo la prima ora di utilizzo
giornaliero; se supereranno i 100 minuti, riceveranno da TikTok una richiesta
di impostare dei limiti personali di tempo.

I genitori possono comunque continuare a stabilire limiti di tempo tramite i
controlli parentali dell’app tramite la funzione
[Collegamento familiare](https://support.tiktok.com/it/safety-hc/account-and-user-safety/user-safety#4), le cui istruzioni sono nella guida online di TikTok anche in italiano,
oppure possono farlo tramite il
[Family Link](https://families.google/familylink/) di Google (per
gli smartphone Android) o le
[Restrizioni contenuti e privacy](https://support.apple.com/it-it/HT201304)
sui dispositivi Apple.

Il
[limite minimo di età di TikTok](https://www.tiktok.com/safety/en/guardians-guide/)
è 13 anni in quasi tutto il mondo, salvo Corea del Sud e Indonesia, dove l’età
minima è 14 anni, e in India, dove l’app è
[vietata](https://techcrunch.com/2020/06/29/india-bans-tiktok-dozens-of-other-chinese-apps/)
dal 2020.

Questo social network ha oltre un miliardo di utenti attivi mensili ed è
oggetto di molta attenzione, perché Stati Uniti, Canada e Unione Europea hanno
recentemente ordinato ai dipendenti governativi di rimuovere l’app dai dispositivi
aziendali, perché si teme che l’app possa essere sfruttata dal governo cinese
per monitorare le attività di questi dipendenti.

Secondo le analisi più recenti di
[Citizen Lab](https://citizenlab.ca/2021/03/tiktok-and-douyin-explained/)
e del
[Georgia Institute of Technology](https://www.internetgovernance.org/wp-content/uploads/TikTok-and-US-national-security-3.pdf), TikTok raccoglie informazioni sensibili, come la localizzazione degli
utenti, più o meno come lo fanno, però, le altre app dei social network, ma
con due differenze importanti.

La prima è che TikTok è di proprietà della ByteDance, che ha sede a Beijing [Pechino], e
quindi è l’unica app non statunitense a grandissima diffusione, e a torto o a
ragione i governi di quasi i tutti i paesi del mondo presumono che app
*made in USA* come Facebook, Instagram, Snapchat e YouTube non raccolgano
dati degli utenti in modi che possano intenzionalmente compromettere la
sicurezza nazionale (la privacy individuale sì, ma non la sicurezza
nazionale).

La seconda ragione è che esiste un articolo della legge nazionale cinese sulle
attività di *intellige...