---
title: Guerre di Rete - Bot infiltrati e chip contrabbandati
url: https://guerredirete.substack.com/p/guerre-di-rete-bot-infiltrati-e-chip
source: Over Security - Cybersecurity news aggregator
date: 2025-04-28
fetch_date: 2025-10-06T22:05:17.869382
---

# Guerre di Rete - Bot infiltrati e chip contrabbandati

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Bot infiltrati e chip contrabbandati

### E poi AI e scuola, sistemi di previsione e welfare. Iran e repressione.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

apr 27, 2025

21

1

Condividi

[![](https://substackcdn.com/image/fetch/$s_!-O4i!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fc94ed422-bd98-4aeb-8d47-696d072e3ce0_1156x1198.jpeg)](https://substackcdn.com/image/fetch/%24s_%21-O4i%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/c94ed422-bd98-4aeb-8d47-696d072e3ce0_1156x1198.jpeg)

(Fonte: [Wikimedia](https://en.wikipedia.org/wiki/File%3AWomen%27s_March_Washington%2C_DC_USA_33.jpg))

**Guerre di Rete - una newsletter di notizie cyber
di Carola Frediani
N. 204 - 27 aprile 2025**

***Cosa è e come funziona la newsletter Guerre di Rete**Specie per i nuovi, ricordo che questa newsletter (che oggi conta più di 14mila iscritti - ma molti più lettori, essendo pubblicata anche online) **è gratuita e del tutto indipendente,** non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C)*

[Dona alla newsletter](https://www.paypal.com/donate/?hosted_button_id=V8WAZ44NT942C)

***Il progetto editoriale Guerre di Rete**In più, il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.
Qui una [lista con link dei nostri progetti](https://linktr.ee/guerredirete) per avere un colpo d’occhio di quello che facciamo.*

Iscriviti alla newsletter GUERRE DI RETE (gratuita)

Iscriviti

---

**In questo numero:**

* **Profili AI sotto copertura**
* **Scuole alle prese con falsi studenti online**
* **Welfare automatizzato**
* **Iran e repressione in Rete e fuori**
* **Il contrabbando di chips**
* **Lavoro e automazione**
* **Altro**

**BOTLAND
POLIZIA E BOT
Manifestanti, attivisti, studenti: c’è un bot sotto copertura che li aspetta**

L’uso di avatar virtuali, di identità online fittizie da parte di polizia e servizi segreti per fare indagini sotto copertura in Rete è una pratica che, declinata in vario modo, esiste da tempo (ne avevo scritto in [uno dei primi articoli del sito](https://www.guerredirete.it/l-irresistibile-ascesa-dei-troll-di-stato/)). Ma è anche un settore in cui l’uso di AI generativa e altri sviluppi dell’AI in generale sta portando ad applicazioni molto più invasive.

I dipartimenti di polizia americani vicino al confine tra Stati Uniti e Messico hanno infatti comprato i servizi di una società che utilizza identità online generate dall'intelligenza artificiale per interagire e raccogliere informazioni su “manifestanti universitari”, attivisti politici “radicalizzati” e sospetti trafficanti di droga e di esseri umani, [scrivono](https://www.wired.com/story/massive-blue-overwatch-ai-personas-police-suspects/) le testate 404Media e Wired sulla base di documenti interni, contratti e comunicazioni ottenuti.

Si tratta di un prodotto chiamato Overwatch e sviluppato dalla società di New York Massive Blue che elenca tra i casi d'uso la “sicurezza delle frontiere”, la “sicurezza delle scuole” e l'arresto del “traffico di esseri umani”. Ed è un esempio di quel tipo di monitoraggio dei social media e di strumenti sotto copertura che le aziende private stanno proponendo alla polizia e agli agenti di frontiera.

In pratica questo strumento crea e distribuisce bot alimentati dall'intelligenza artificiale sui social media e su Internet per parlare con persone sospettate di essere criminali ma anche “manifestanti” vagamente definiti, con l’obiettivo di “generare prove che possano essere usate contro di loro”, scrivono i giornalisti. L’aspetto più inquietante rispetto al passato è che, almeno secondo questo reportage, lo strumento non si limita a creare identità utilizzabili per chattare con persone già individuate dalla polizia, ma scandaglierebbe anche i social media alla ricerca di potenziali sospetti. “I documenti che abbiamo ottenuto - scrivono gli autori - non spiegano come Massive Blue determini chi è un potenziale sospetto in base alla sua attività sui social”.

In una presentazione ottenuta dai giornalisti, sono descritti alcuni di questi personaggi AI. Tra questi uno è definito un ‘honeypot’, un’esca diciamo. La sua storia dice che è una 25enne di Dearborn, Michigan, i cui genitori sono emigrati dallo Yemen e che parla il dialetto Sanaani. La presentazione dice anche che usa varie app di social media, che è su Telegram e Signal e che ha capacità di inviare SMS negli Stati Uniti e all'estero.
E poi c’è la donna “radicalizzata”, una “manifestante”, divorziata, di 36 anni, sola, senza figli, che fa il pane in casa, dedita all'attivismo e alla “body positivity” (nota a margine: i profili di questo tipo sono interessanti più che altro perché svelano ‘l’immaginario’ - umano o non umano - di chi li fa. Ad ogni modo, so che d’ora in avanti non guarderete più allo stesso modo i post della vostra amica Facebook che pubblica le sue focaccine).

Letture imprescindibili se vi appassiona (e soprattutto vi inquieta) il tema sotto copertura: [Undercover](https://archive.org/details/undercovertruest0000lewi) (un libro del 2013, in inglese, sulla polizia britannica e su una sua a dir poco controversa unità di infiltrati tra attivisti).

**AI E SCUOLA
USA, insegnanti a caccia degli studenti bot**

Alcuni college americani si sono ritrovati a combattere contro un boom di iscrizioni a corsi solo online da parte di bot gestiti da gruppi di truffatori che assumono identità di studenti per ricevere aiuti finanziari.

I community college ([college](https://www.fulbright.it/wp-content/uploads/2023/09/4.-Corsi-Universitari-di-Primo-Livello-Undergraduate-Study.pdf) statali più economici, biennali) hanno iniziato a vedere le classi online invase da bot intorno al 2021. Dietro ci sono truffatori che gestiscono reti di profili. Più ne gestiscono, più denaro in aiuti finanziari possono potenzialmente rubare. Quattro anni dopo, il fenomeno non solo non è rallentato, ma sembra essere in crescita. Solo nel 2024, gli studenti fake dei community college della California hanno sottratto più di 11 milioni di dollari in aiuti finanziari statali e federali, più del doppio di quanto rubato l'anno precedente, [scrive The Voice of San Diego](https://voiceofsandiego.org/2025/04/14/as-bot-students-continue-to-flood-in-community-colleges-struggle-to-respond/).
“L'obiettivo dei bot è quello di truffare i soldi degli aiuti finanziari statali e federali iscrivendosi ai corsi e rimanendovi iscritti per un tempo sufficiente a far sì che gli aiuti vengano erogati. Spesso ci riescono presentando lavori generati dall'intelligenza artificiale. E poiché i community college accettano tutti i candidati, sono stati quasi esclusivamente colpiti dalla frode. Tutto ciò ha spinto gli insegnanti in prima linea in una guerra alle truffe in conti...