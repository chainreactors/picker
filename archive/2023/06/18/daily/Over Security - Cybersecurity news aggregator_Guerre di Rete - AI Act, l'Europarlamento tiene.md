---
title: Guerre di Rete - AI Act, l'Europarlamento tiene
url: https://guerredirete.substack.com/p/guerre-di-rete-ai-act-leuroparlamento
source: Over Security - Cybersecurity news aggregator
date: 2023-06-18
fetch_date: 2025-10-04T11:47:17.501248
---

# Guerre di Rete - AI Act, l'Europarlamento tiene

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - AI Act, l'Europarlamento tiene

### Cosa prevede l'attuale formulazione della legge. Poi sorveglianza, TikTok e altro.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

giu 17, 2023

18

[5](https://guerredirete.substack.com/p/guerre-di-rete-ai-act-leuroparlamento/comments)3

Condividi

[![](https://substackcdn.com/image/fetch/$s_!Ye00!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fdc01d606-042e-4259-ba89-65bb7ed10ea9_2460x1130.jpeg)](https://substackcdn.com/image/fetch/%24s_%21Ye00%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/dc01d606-042e-4259-ba89-65bb7ed10ea9_2460x1130.jpeg)

Screenshot della conferenza stampa all’Europarlamento del 14 giugno 2023

**Guerre di Rete - una newsletter di notizie cyber
a cura di Carola Frediani
N.163 - 17 giugno 2023

In questo numero:
- Ringraziamenti
- AI Act
- La maledizione dei modelli di AI
- Sorveglianza biometrica
- TikTok e l’Europa
- Altro**

**Ringraziamenti**
**Ancora un grazie a tutti quelli che hanno partecipato al nostro [crowdfunding](https://donazioni.guerredirete.it/), gli oltre 600 Editori di Rete che ci hanno fatto ampiamente superare l’obiettivo (volevamo raccogliere 15mila euro siamo arrivati a quasi 22mila).** E che ci hanno mandato proposte e richieste di temi da trattare. Per farvi un primo sunto, l’AI e la cybersicurezza, declinate in vario modo, sono i due argomenti dominanti.
Chi deve ricevere le agende sappia che sono state spedite, per cui dovreste riceverle a breve, se non le avete già ricevute. La prima monografia che dovrà arrivare in anteprima ai donatori è in produzione. La prima “assemblea” sarà’ in autunno. Tra qualche giorno metteremo sul sito la lista degli Editori di Rete.
Ma per ora intanto grazie!
**<https://www.guerredirete.it/>** (Qui il [nostro editoriale](https://www.guerredirete.it/editoriale-crowdfunding/) sul sito, scritto ad aprile dopo una settimana dal lancio, appena raggiunto l’obiettivo minimo).

**INTELLIGENZA ARTIFICIALE
AI Act, l’Europarlamento tiene**Il 14 giugno il Parlamento Ue ha approvato le modifiche alla bozza del regolamento noto come Artificial Intelligence Act o AI Act. Con 499 voti a favore, 28 contro e 93 astensioni, e una coalizione composta da Socialisti e Democratici, Democratici Cristiani del PPE, liberali di Renew e Verdi, l’approvazione del regolamento entra dunque nella sua fase finale, cioè nei successivi triloghi tra Parlamento, Consiglio e Commissione, per arrivare a un’approvazione definitiva prima delle elezioni europee del giugno 2024 (e un’entrata in vigore effettiva prevista attualmente per il 2026) (qui gli [emendamenti approvati](https://www.europarl.europa.eu/doceo/document/TA-9-2023-0236_EN.html), qui la [proposta di regolamento](https://eur-lex.europa.eu/legal-content/IT/TXT/?uri=CELEX%3A52021PC0206)).
Ma il dato fondamentale è quale testo abbia ricevuto l’imprimatur degli europarlamentari. Che malgrado diverse pressioni (incluse quelle da Oltreoceano), le richieste in senso più sicuritario della Commissione e l’intervento negli ultimi giorni di membri del centrodestra del partito popolare europeo (PPE) che volevano fare concessioni sul riconoscimento facciale, ha tenuto il punto su una serie di questioni fondamentali.

**No al riconoscimento facciale in tempo reale**
Perché nella [formulazione attuale](https://www.europarl.europa.eu/news/en/press-room/20230609IPR96212/meps-ready-to-negotiate-first-ever-rules-for-safe-and-transparent-ai) restano vietati:

- i sistemi di identificazione biometrica remota "in tempo reale" in spazi accessibili al pubblico;
-i sistemi di identificazione biometrica a distanza "a posteriori", con l'unica eccezione delle forze dell'ordine per il perseguimento di reati gravi e solo previa autorizzazione giudiziaria;
- i sistemi di categorizzazione biometrica che utilizzano caratteristiche sensibili (ad esempio, sesso, razza, etnia, cittadinanza, religione, orientamento politico);
- i sistemi di polizia predittiva (basati su profili, ubicazione o comportamenti criminali passati);
-  i sistemi di riconoscimento delle emozioni nelle forze dell'ordine, nella gestione delle frontiere, nei luoghi di lavoro e nelle istituzioni scolastiche;
- lo scraping non mirato di immagini facciali da Internet o da filmati di telecamere a circuito chiuso per creare database di riconoscimento facciale (in violazione dei diritti umani e del diritto alla privacy).

**The Italian job**Non è invece passato il tentativo di alcuni europarlamentari del gruppo politico del PPE che volevano togliere il ban sul riconoscimento facciale per casi di lotta al crimine, al terrorismo e per ricerca di bambini scomparsi e, secondo il [Guardian](https://www.theguardian.com/technology/2023/jun/14/eu-moves-closer-to-passing-one-of-worlds-first-laws-governing-ai), la “ribellione” contro i precedenti accordi non avrebbe preso piede anche considerato che un certo numero di europarlamentari erano in Italia al funerale di Silvio Berlusconi.
Sta di fatto che la Commissione e diversi leader europei tenteranno di ridurre il divieto totale e l’esito di questi giorni non può darsi per scontato. Ma oggi chi ha voluto questa legge - a partire dai due correlatori, di cui uno, Brando Benifei, italiano - può cantare vittoria - anche se lo stesso Benifei, in un’intervista [per un articolo sull’AI Act pubblicato su Guerre di Rete](https://www.guerredirete.it/la-legge-sullintelligenza-artificiale-in-europa-e-a-una-svolta/) (vedi più sotto), riconosce che ci sarà battaglia. “Sarà un negoziato probabilmente difficile”, precisa. “Il Parlamento Europeo [sulle tematiche legate alla sicurezza] ha una visione diversa rispetto a quella che probabilmente avranno molti Governi”.

“Il tentativo del PPE di rompere l'accordo sul divieto di riconoscimento facciale è fallito - ha poi dichiarato Benifei nella [conferenza stampa](https://multimedia.europarl.europa.eu/en/webstreaming/press-conference-by-roberta-metsola-ep-president-brando-benifei-and-dragos-tudorache-rapporteurs-on_20230614-1400-SPECIAL-PRESSER) del 14 giugno, che ho seguito - I risultati di oggi danno una posizione forte al parlamento che non vuole recedere sul divieto di sorveglianza di massa”.

**ChatGPT e l’AI generativa**Altra questione centrale, l’AI generativa (la carica di ChatGPT e gli altri). La posizione adottata è la [seguente](https://www.europarl.europa.eu/news/en/press-room/20230609IPR96212/meps-ready-to-negotiate-first-ever-rules-for-safe-and-transparent-ai): i fornitori di modelli di base (foundation models, come GPT3 o GPT4, che stanno alla base di servizi come ChatGPT, ndr) devono valutare e mitigare i possibili rischi (per la salute, la sicurezza, i diritti fondamentali, l'ambiente, la democrazia e lo stato di diritto) e registrare i loro modelli nella banca dati dell'UE prima della loro immissione sul mercato. Inoltre devono rispettare i requisiti di trasparenza (rivelando che il contenuto è stato generato da una AI, e aiutando a distinguere contenuti deepfake da quelli reali) e dare garanzie contro la generazione di contenuti illegali. Dovranno infine essere disponibili al pubblico dei riepiloghi dettagliati dei dati protetti da copyright utilizzati per l'addestramento del modello.

“Prendiamo molto sul serio l'A...