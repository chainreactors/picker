---
title: Podcast RSI - CrowdStrike, cronaca e cause di un collasso mondiale
url: http://attivissimo.blogspot.com/2024/07/podcast-rsi-crowdstrike-cronaca-e-cause.html
source: Il Disinformatico
date: 2024-07-27
fetch_date: 2025-10-06T17:44:23.890311
---

# Podcast RSI - CrowdStrike, cronaca e cause di un collasso mondiale

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/07/26

### \*Podcast RSI - CrowdStrike, cronaca e cause di un collasso mondiale

*Questo articolo è stato migrato al nuovo blog [Attivissimo.me](https://attivissimo.me). Eventuali aggiornamenti saranno pubblicati lì.*

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de
[*Il Disinformatico*](https://www.rsi.ch/ildisinformatico/)
della Radiotelevisione Svizzera, scritto, montato e condotto dal sottoscritto:
lo trovate
[qui sul sito della RSI](https://www.rsi.ch/web/podcast/il-disinformatico/CrowdStrike-cronaca-e-cause-di-un-collasso-mondiale--2211958.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2211958.mp3?ts=1721976366&fname=CrowdStrike_cronaca_e_cause_di_un_collasso_mondiale.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

*2024/07/27 00:20. Il testo è stato aggiornato per correggere un errore sul fatturato di Crowdstrike.*

---

*[CLIP: inizio del
[TG serale RSI del 19 luglio 2024](https://www.rsi.ch/play/tv/telegiornale/video/telegiornale?urn=urn:rsi:video:2202988)]*

Questa storia inizia il 19 luglio 2024, un venerdì, precisamente alle 6 e 9
minuti del mattino, ora dell’Europa centrale. In quel momento una società di
sicurezza informatica sconosciuta al grande pubblico diffonde ai propri
clienti un aggiornamento molto piccolo, solo 40 kilobyte, meno di una singola
foto di gattini
*[CLIP: voce di Trilli, la gatta dei vicini che abita con noi]*, che però
manda in tilt circa 8 milioni e mezzo di computer Windows che lo ricevono e lo
installano.

Sono computer che gestiscono banche, borse, ospedali, aeroporti, sistemi di
pagamento, emittenti televisive e tanti altri servizi vitali. Non funziona
praticamente più niente: non si vola, non si opera, si paga solo in contanti,
ammesso di averli in una società sempre più *cashless* e
*contactless*. Quel venerdì diventa uno dei più grossi collassi
informatici mondiali di sempre, una sorta di Millennium Bug arrivato con 24
anni di ritardo.

Questa è la storia di come un singolo aggiornamento di un unico software ha
mandato in tilt i sistemi informatici di mezzo mondo. Una storia che si può
raccontare per bene, ora che la nebbia informativa delle prime ore si è
diradata ed è stato pubblicato il rapporto tecnico sull’incidente, mentre i
tecnici stanno ancora lavorando freneticamente per rimettere in funzione i
propri computer e i criminali informatici approfittano del caos per colpire.
Ma è anche la storia di chi si è scoperto immune al caos e di cosa si può fare
per evitare che uno sconquasso del genere accada di nuovo.

Benvenuti alla puntata del 26 luglio 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

----

C’è una [vignetta](https://xkcd.com/2347/) che ogni informatico
conosce bene, pubblicata nel 2020
da Randall Munroe sul suo sito Xkcd.com. Raffigura una catasta pericolante di
vari blocchi di dimensioni differenti, etichettata come
*“tutta l’infrastruttura digitale moderna”.* Questa catasta poggia su due
soli fragili punti d’appoggio, uno dei quali è un esile blocchetto, descritto
come
*“un progetto che una persona a caso nel Nebraska gestisce dal 2003 senza
neppure un grazie”*. È una rappresentazione molto azzeccata di come si reggono molti dei sistemi
informatici dai quali dipendiamo: stanno in piedi per miracolo e perché non
tira il vento.

Al posto della persona a caso nel Nebraska, venerdì scorso c’era un’azienda
del Texas, CrowdStrike, che ha circa ottomila dipendenti e un fatturato di
circa tre miliardi di dollari l’anno *[[Sec.gov](https://www.sec.gov/ix?doc=/Archives/edgar/data/1535527/000153552724000007/crwd-20240131.htm), pag. 13; nel podcast dico 100 milioni, ma è un dato riferito al 2017]* e fornisce servizi di sicurezza
informatica a gran parte delle società più importanti del pianeta, ma il
risultato è stato praticamente lo stesso.

I fatti nudi e crudi pubblicati nel
[rapporto tecnico preliminare](https://www.crowdstrike.com/blog/falcon-update-for-windows-hosts-technical-details/)
di CrowdStrike sull’incidente informatico planetario sono impietosi. L’azienda
ha diffuso *contemporaneamente* a *tutti* i propri clienti un
aggiornamento difettoso di un file di configurazione di un proprio prodotto di
sicurezza, denominato *Falcon*, una sorta di super-antivirus destinato
alle aziende.

Il difetto causava il *crash* dei computer Windows sui quali veniva
installato, producendo una vistosissima schermata blu di errore che ha indotto
molti a pensare che il guasto planetario fosse stato causato da un
malfunzionamento di Windows, anche perché chi usa sistemi operativi diversi da
Windows, come macOS, Unix o Linux, ha continuato a lavorare indisturbato.

[![](https://blogger.googleusercontent.com/img/b/R29vZ2xl/AVvXsEjBuQI9vX8dxj-54YRgjd6J4mfiLOBD8j6TIlr_DkdonbAWsFGCHSKRj8yYRvuzHwCkTu5HAxYphsuYjkB5mcYYMTiu2dzkLCzdp_pzGn4g324D2sAMaODmnFkvjqW7BCy6nAFsdl78wbIu1n3J4bxWrUllAUesl9jDrXD0tpUFG9wh6wqVMESM6Q/s16000/CrowdStrike_BSOD_at_LGA%20by%20smishra1%20CC.jpg)](https://blogger.googleusercontent.com/img/b/R29vZ2xl/AVvXsEjBuQI9vX8dxj-54YRgjd6J4mfiLOBD8j6TIlr_DkdonbAWsFGCHSKRj8yYRvuzHwCkTu5HAxYphsuYjkB5mcYYMTiu2dzkLCzdp_pzGn4g324D2sAMaODmnFkvjqW7BCy6nAFsdl78wbIu1n3J4bxWrUllAUesl9jDrXD0tpUFG9wh6wqVMESM6Q/s1920/CrowdStrike_BSOD_at_LGA%20by%20smishra1%20CC.jpg)

Una serie di schermate blu (BSOD, *blue screen of death*) causate dall’aggiornamento di CrowdStrike all’aeroposto di LaGuardia, New York. Credit: By Smishra1 - Own work, CC BY-SA 4.0, <https://commons.wikimedia.org/w/index.php?curid=150535443>.

Ma Microsoft in questo caso non c’entra. Infatti i tanti utenti privati di
Windows e le tante piccole e medie imprese che usano Windows ma non adoperano
CrowdStrike per la propria difesa contro gli attacchi informatici hanno
continuato a lavorare come al solito.

CrowdStrike si è accorta del problema e ha smesso di diffondere
l’aggiornamento difettoso un’ora e mezza
dopo l’inizio della sua disseminazione, ma nel frattempo quell’aggiornamento
aveva causato il *crash* di circa
[otto milioni e mezzo di computer](https://blogs.microsoft.com/blog/2024/07/20/helping-our-customers-through-the-crowdstrike-outage/)
nelle principali aziende del pianeta, secondo le stime di Microsoft.

Il problema è che questo tipo di *crash* non è risolvibile semplicemente
riavviando il computer, come si fa di solito. Al riavvio, infatti, Windows...