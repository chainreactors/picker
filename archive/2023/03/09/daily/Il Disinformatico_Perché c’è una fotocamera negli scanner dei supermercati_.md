---
title: Perché c’è una fotocamera negli scanner dei supermercati?
url: http://attivissimo.blogspot.com/2023/03/perche-ce-una-fotocamera-negli-scanner.html
source: Il Disinformatico
date: 2023-03-09
fetch_date: 2025-10-04T09:03:19.835923
---

# Perché c’è una fotocamera negli scanner dei supermercati?

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/09

### Perché c’è una fotocamera negli scanner dei supermercati?

La deformazione professionale è una brutta cosa. Se sei un informatico
patologico, vai a fare la spesa al supermercato e invece di pensare alle cose
da comperare ti cade l’occhio sullo scanner manuale che usi per scansionare i
prodotti e metterli direttamente nei sacchetti già in ordine per il pagamento
rapido in cassa; pensi a come quello scanner comunica via Wi-Fi con il sistema
informatico del supermercato, a come gestisce il database dei prodotti tenendo
conto degli sconti e delle offerte “tre per due”; e soprattutto noti una cosa
strana:
*lo scanner ha una minuscola fotocamera appena al di sopra dello schermo*.

È quello che mi è successo andando a fare la spesa con lo scanner manuale in
un supermercato della catena Coop, qui in Svizzera. E ovviamente mi sono
chiesto subito perché uno scanner del genere avesse una fotocamera rivolta
quasi sempre verso il soffitto o il volto dell’utente.

Se siete in un supermercato mentre ascoltate questo podcast, o la prossima
volta che ci andate, provate a guardare se gli scanner manuali, quelli che
sembrano un po’ pistole laser da film di fantascienza, hanno una fotocamera: è
una finestrella circolare, quasi invisibile sul nero della cornice intorno
allo schermo, e al centro c’è una piccolissima lente.

[![](https://blogger.googleusercontent.com/img/b/R29vZ2xl/AVvXsEgnM5NUsbDJyUXwkNncjYLPJ10L-zj9nBFg6Asbd-vRSoy9fsNVeNpct6v2PFMOU5Q2ajinf5DtecQxMkRosFBl56Xizn3EiC5mDestWJtZCIlPeZ6dyRLlrM1sTe97cpEuD43_uJ0rvEloV5k3R8i3OIg_JQn7a-7ZgrX_0qRS3FQUowLHZos/s16000/Screenshot%202023-01-30%20at%2018.29.47%20passabene%20coop.png)](https://blogger.googleusercontent.com/img/b/R29vZ2xl/AVvXsEgnM5NUsbDJyUXwkNncjYLPJ10L-zj9nBFg6Asbd-vRSoy9fsNVeNpct6v2PFMOU5Q2ajinf5DtecQxMkRosFBl56Xizn3EiC5mDestWJtZCIlPeZ6dyRLlrM1sTe97cpEuD43_uJ0rvEloV5k3R8i3OIg_JQn7a-7ZgrX_0qRS3FQUowLHZos/s1036/Screenshot%202023-01-30%20at%2018.29.47%20passabene%20coop.png)

Non vi preoccupate: se state pensando che la fotocamera vi osservi mentre fate
la spesa, magari per giudicare il vostro gradimento dei prodotti, i vostri
comportamenti di acquisto o peggio ancora per controllare che siete onesti e
davvero scansionate tutti i prodotti che mettete nei sacchetti, siete fuori
strada. La realtà è diversa e decisamente inaspettata.

Ho chiesto informazioni direttamente all’ufficio stampa di Coop, visto che la
dettagliata
[pagina Web i](https://www.coop.ch/it/azienda/protezione-dei-dati.html)[nformativa sulla protezione dei dati](https://www.coop.ch/it/azienda/protezione-dei-dati.html)
di questo gruppo non menziona questi scanner manuali, e la sua risposta è
stata molto chiara e ampia:
*“La fotocamera di cui sono dotati gli scanner portatili di Coop non viene
utilizzata e non ne è previsto l'uso per il futuro.”*

Quindi questi scanner hanno davvero una fotocamera; la mia impressione era
corretta. E con tutta probabilità questa fotocamera fa parte delle dotazioni
standard di questo modello di scanner e quindi è presente anche negli
esemplari forniti alle aziende che non la usano. Ma quelle che invece la
usano, cosa ne fanno?

Per trovare la risposta bisogna identificare la specifica marca e il modello
dello scanner. Nel mio caso la marca si chiama
*Zebra Technologies Corporation*, con sede a Holtsville, negli Stati
Uniti, come indicato sulla targhetta identificativa del dispositivo, e il
modello è indicato dal cosiddetto *part number*, abbreviato in
*P/N* sulla stessa targhetta, ed è *PS20*.

[![](https://blogger.googleusercontent.com/img/b/R29vZ2xl/AVvXsEj6kqbud8YpQy-quMg0-wn-kTCq0YECyrtf0AAMA_Qy2e-XTz-MaRya_n1d9H4t8X4pNMsc0us-t9XN9ykdZQ9qG6i7Skg9IfmRgJqtGwBV05lfuW9m_o2SYePq9G1Sar-QPjVEAruA1O_pCnzqdlBgjqLe0uB7UFOMwdPliYBGM_u9QoHwq_E/w640-h296/passabene-20230105_184454.jpg)](https://blogger.googleusercontent.com/img/b/R29vZ2xl/AVvXsEj6kqbud8YpQy-quMg0-wn-kTCq0YECyrtf0AAMA_Qy2e-XTz-MaRya_n1d9H4t8X4pNMsc0us-t9XN9ykdZQ9qG6i7Skg9IfmRgJqtGwBV05lfuW9m_o2SYePq9G1Sar-QPjVEAruA1O_pCnzqdlBgjqLe0uB7UFOMwdPliYBGM_u9QoHwq_E/s1439/passabene-20230105_184454.jpg)

Grazie a *@mfp,* che segue *Il Disinformatico* su Mastodon, sono
emerse le
[specifiche tecniche](https://www.zebra.com/us/en/products/spec-sheets/mobile-computers/handheld/ps20.html)
di questo scanner e anche il suo
[manuale in italiano](https://www.zebra.com/content/dam/zebra_new_ia/en-us/manuals/mobile-computers/ps20/ps20-qsg-it.pdf).

Queste specifiche indicano che si tratta di una telecamera da 5 megapixel,
tutt’altro che modesta come prestazioni, e rivelano finalmente a cosa serve
nei paesi nei quali viene utilizzata: fa riconoscimento di immagini, allo
scopo di offrire al supermercato un servizio di identificazione delle persone
oppure di cosiddetto *locationing VLC*. In altre parole, se attivata può
identificare il cliente e anche localizzarlo all’interno del punto di vendita.

> “*Con la fotocamera anteriore, il dispositivo supporta le applicazioni di* *po**sizionamento/localizzazione indoor VLC (Visible Light Communications).
> Inoltre, la fotocamera viene utilizzata per il riconoscimento di immagini e
> volti”* (manuale italiano, pagina 5)
>
> *“Enable image recognition through a wide variety of image-based 3rd party
> applications. Cost-effectively implement the latest locationing technology,
> VLC, which leverages your existing LED lighting infrastructure to track
> customers and workers.”* (specifiche tecniche in inglese)

*[![](https://blogger.googleusercontent.com/img/b/R29vZ2xl/AVvXsEiItPPjcmjMIHAtQlwIAO-oj68bGxh3x3XfAq0VuzhfO23CScjnxtla8Pps1TQMkmvJnGY1UYxq5XWLN1KVfGgYRvl9aUJPNieScX8JQTp0ZjJC1nRDD6Uv_IV-oxVChUbq0WQPDUL6Hg1U1bB1y-aweHtafKJ1dXkOgJQ26jJXV4B_Y1UBIwE/s320/Screenshot%202023-03-08%20at%2022.57.21.png)](https://blogger.googleusercontent.com/img/b/R29vZ2xl/AVvXsEiItPPjcmjMIHAtQlwIAO-oj68bGxh3x3XfAq0VuzhfO23CScjnxtla8Pps1TQMkmvJnGY1UYxq5XWLN1KVfGgYRvl9aUJPNieScX8JQTp0ZjJC1nRDD6Uv_IV-oxVChUbq0WQPDUL6Hg1U1bB1y-aweHtafKJ1dXkOgJQ26jJXV4B_Y1UBIwE/s490/Screenshot%202023-03-08%20at%2022.57.21.png)*

L’identificazione delle persone è abbastanza intuitiva da capire: se il
software di riconoscimento delle immagini si accorge che è inquadrato un
volto, può acquisirne una foto o un video. Ma il *locationing*
*VLC* richiede un po’ di spiegazione. È una tecnica ingegnosa sviluppata
dalla Philips e
[usata in alcuni supermercati francesi e tedeschi](https://www.signify.com/de-de/our-company/news/press-release-archive/2017/20170305-philips-led-beleuchtung-bei-edeka-paschmann): ciascuna delle lampade a LED che illuminano il punto di vendita sfarfalla
in modo unico, a velocità troppo elevata per essere percepita dall’occhio
umano, trasmettendo così un codice che viene ricevuto dalla fotocamera dello scanner. In base a
quali codici riceve, lo scanner sa esattamente dove si trova in ogni momento,
con una precisione di circa
[30 centimetri](https://www.favendo.com/beacon-glossary/visible-light-communication-vlc), senza dover installare trasmettitori radio appositi.

Ci sono anche delle app per smartphone, come per esempio
[LightKey](https://play.google.com/store/apps/details?id=com.lightbeecorp.lightkey), [Kiwink](https://kiwink.io/) o
[LiPHY](https://play.google.com/store/apps/details?id=io.liphy&hl=en_US&gl=US), che possono ricevere e trasmettere segnali attraverso questi lampeggiamenti
luminosi impercettibili.

L’ufficio stampa di Coop mi ha precisato anche che il suo scanner non utilizza
queste funzioni, e io per ulteriore verifica ho provato a fare la ...