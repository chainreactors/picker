---
title: Guerre di Rete - Gelo Mistral
url: https://guerredirete.substack.com/p/guerre-di-rete-gelo-mistral
source: Over Security - Cybersecurity news aggregator
date: 2024-03-03
fetch_date: 2025-10-04T12:08:25.260446
---

# Guerre di Rete - Gelo Mistral

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Gelo Mistral

### EU, via i lobbisti di Amazon. Musk fa causa a OpenAI. Poi spyware, criptofonini, informazione

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

mar 02, 2024

24

1

Condividi

[![](https://substackcdn.com/image/fetch/$s_!iqup!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F4e25bf53-2891-4b30-a2ab-73f048d376ae_1166x640.png)](https://substackcdn.com/image/fetch/%24s_%21iqup%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/4e25bf53-2891-4b30-a2ab-73f048d376ae_1166x640.png)

(Credits: Michel Fiocchi - <https://www.flickr.com/photos/michel_fiocchi/49078949132/>)

**Guerre di Rete - una newsletter di notizie cyber
di Carola Frediani
N.182 - 1 marzo 2024**

*(Comunicazioni di servizio)
Specie per i nuovi, ricordo che questa newsletter (che oggi conta più di 13mila iscritti - ma molti più lettori, essendo pubblicata anche online) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C)*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito

→ **Nel 2024** **si è aggiunta [Digital Conflicts](https://conflicts.digital/), una newsletter bimensile in inglese,** che per ora sarà principalmente una trasposizione della newsletter italiana, con alcune aggiunte e modifiche pensate per un pubblico internazionale (e con particolare attenzione all’Europa).
[Qui leggete il primo numero.](https://conflicts.digital/p/the-baltic-gps-interference?r=ej8xd&utm_campaign=post&utm_medium=web&showWelcome=true&fbclid=IwAR0Zqh9tDnczLbK_qVI0iJBuscHAvaDxK15Kt6o43NjLKfHU65HKJYrmp3I)
[Qui per iscriversi.](https://conflicts.digital/).

[Qui invece potete scaricare gratis](https://www.guerredirete.it/generazione-ai-ecco-il-nostro-ebook/) **il primo ebook di Guerre di Rete** che si intitola **Generazione AI** ed è dedicato agli ultimi sviluppi dell’intelligenza artificiale (uscito a settembre).*

**In questo numero:
- AI, gelo Mistral
- Parlamento UE: via i lobbisti di Amazon
- Musk fa causa a OpenAI
- Tracciare l’informazione in tempi di AI
- E altro**

**GELO MISTRAL
Cronaca di una partnership non annunciata**

Questa settimana non si può non parlare di Mistral AI. Una startup francese fondata a Parigi meno di un anno fa, nell’aprile del 2023, che nei primi 8 mesi [aveva raccolto](https://www.polytechnique.edu/en/news/mistral-ai-french-ai-nugget-co-founded-two-x-alumni-raised-eu500-mlns-2023) 500 milioni di euro, per una valutazione che lo scorso dicembre era sui 2 miliardi di dollari. ​​La seconda startup europea di intelligenza artificiale ad aver raccolto tanti fondi, dopo la tedesca Aleph Alpha.

I tre fondatori tecnici arrivano da DeepMind (il CEO Arthur Mensch) e da Meta (Guillaume Lample e Timothée Lacroix). Gli investitori dalla Silicon Valley (più [imprenditori e società francesi](https://www.guerredirete.it/macron-punta-sull-ai-nazionale/)). Ma tra i fondatori di Mistral (o almeno, cofounding advisor) c’è anche Cédric O, ex ministro francese del digitale, ottimi rapporti col presidente Macron. “Quando l'anno scorso una bozza della legge dell'Unione Europea sull'AI ha minacciato di costringere Mistral a divulgare la sua ricetta di dati, O ha coordinato, con l'appoggio di Macron, uno sforzo franco-tedesco per opporsi a tali disposizioni. Queste sono state debitamente eliminate dal disegno di legge”, scrive in questi giorni [L’Economist.](https://www.economist.com/business/2024/02/26/meet-the-french-startup-hoping-to-take-on-openai?utm_medium=social-media.content.np&utm_source=twitter&utm_campaign=editorial-social&utm_content=discovery.content)

Questo mix tecnopolitico e franco-americano spiega in parte perché, malgrado Mistral si sia presentata come un campione da un lato dell’AI open source (in contrapposizione a quella sempre più chiusa e proprietaria di OpenAI), e dall’altro di un’emergente industria tech europea, l’accordo con Microsoft sia la cronaca di una partnership non annunciata (e questo come vedremo è la pietra dello scandalo), ma non così imprevedibile.

Il 26 febbraio Microsoft e Mistral hanno infatti [comunicato](https://azure.microsoft.com/en-us/blog/microsoft-and-mistral-ai-announce-new-partnership-to-accelerate-ai-innovation-and-introduce-mistral-large-first-on-azure/) “una partnership pluriannuale” in base alla quale la startup metterà a disposizione i propri modelli linguistici sulla piattaforma Azure AI di Microsoft. Si tratta della seconda azienda a farlo dopo OpenAI. Inoltre le due società lavoreranno assieme allo sviluppo e alla distribuzione di modelli linguistici di grandi dimensioni di prossima generazione.

Nell'ambito dell'accordo, Microsoft ha dichiarato di investire in Mistral, anche se i dettagli finanziari non sono stati resi noti, [scrive](https://www.ft.com/content/cd6eb51a-3276-450f-87fd-97e8410db9eb) il Financial Times. Bloomberg però [riporta](https://www.bloomberg.com/news/articles/2024-02-27/microsoft-s-mistral-ai-investment-to-be-examined-by-eu-watchdog) un investimento di 15 milioni di euro, che sarà convertito in azioni nell'ambito del prossimo round di finanziamento della startup.

Microsoft ha già investito circa 13 miliardi di dollari in OpenAI, investimento che è al vaglio degli organi di controllo della concorrenza negli Stati Uniti, nell'UE e nel Regno Unito. Dalla Commissione europea hanno fatto sapere che le autorità di regolamentazione analizzeranno l'investimento di Microsoft in Mistral AI e, scrive sempre Bloomberg, la mossa potrebbe portare a un'indagine formale. "La Commissione sta esaminando gli accordi conclusi tra grandi operatori del mercato digitale e sviluppatori e fornitori di AI generativa", ha [dichiarato](https://www.politico.eu/article/european-commission-sets-its-sights-on-microsofts-ai-deal-with-frances-mistral/) a Politico la portavoce della Commissione europea Lea Zuber.

Ma la faccenda è più spinosa di quanto sembri a prima vista. Nel Parlamento europeo alcuni politici sono descritti da [Euronews](https://www.euronews.com/next/2024/02/27/furious-critics-question-microsofts-deal-with-mistral-ai-as-eu-set-to-look-into-it) come “fuori di sé”, anche in considerazione del fatto che il Regolamento europeo sull’intelligenza artificiale (AI Act) è stato emendato per soddisfare proprio le richieste di aziende come Mistral, che dovevano rappresentare gli interessi, da un lato, dei modelli open source, dall’altro, dell’industria nazionale europea.

"A livello tecnico e politico nel Parlamento [europeo] siamo infuriati perché il governo francese per mesi ha sostenuto la tesi della leadership europea, ovvero che queste aziende dovrebbero essere in grado di crescere senza l'aiuto di aziende cines...