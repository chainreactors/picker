---
title: Svizzera, cosa fare se la TV digitale di Sunrise non vi funziona più e siete ex clienti UPC (come me)
url: http://attivissimo.blogspot.com/2023/01/svizzera-cosa-fare-se-la-tv-digitale-di.html
source: Il Disinformatico
date: 2023-01-04
fetch_date: 2025-10-04T03:01:31.603540
---

# Svizzera, cosa fare se la TV digitale di Sunrise non vi funziona più e siete ex clienti UPC (come me)

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/03

### Svizzera, cosa fare se la TV digitale di Sunrise non vi funziona più e siete ex clienti UPC (come me)

[![](https://blogger.googleusercontent.com/img/b/R29vZ2xl/AVvXsEhaA4tuSBqS1JsDECCS7wytnr3zY-EKWeYvYxWcD97ISbutukaJntCbMdK_JJ3giZNZaFfmzAQNu4qEcGZHvyT18k1UKgSc2RxFsGoFecyj8nDkDVlwd-RShKqiChRS28Nq63D2iLiYGi9QYNy2L9UKOSd4MYx7N6Xfjp3XTi32zyIeUfDMPhc/s320/Screenshot%202023-01-03%20at%2003.59.40.png)](https://blogger.googleusercontent.com/img/b/R29vZ2xl/AVvXsEhaA4tuSBqS1JsDECCS7wytnr3zY-EKWeYvYxWcD97ISbutukaJntCbMdK_JJ3giZNZaFfmzAQNu4qEcGZHvyT18k1UKgSc2RxFsGoFecyj8nDkDVlwd-RShKqiChRS28Nq63D2iLiYGi9QYNy2L9UKOSd4MYx7N6Xfjp3XTi32zyIeUfDMPhc/s1721/Screenshot%202023-01-03%20at%2003.59.40.png)

Se siete utenti della TV digitale diffusa via cavo in Svizzera da Sunrise e
improvvisamente non vi funziona più, forse la causa è più banale di quel che
potreste immaginare. Io ci ho perso due settimane, restando per ore al telefono
con l’assistenza clienti senza che si riuscisse a venirne a capo. Poi è arrivata
la rivelazione.

Ve la condivido subito, così non perderete tempo anche voi:
**se siete ex clienti UPC passati a Sunrise e di colpo il servizio cessa di
funzionare, assicuratevi prima di tutto che il vostro TV Box sia marchiato
Sunrise**. Se è ancora marchiato UPC, ditelo *subito* all’assistenza clienti e
fatevene mandare uno marchiato Sunrise. Insistete e siate inamovibili. Qui
sotto spiego perché.

---

Piccola premessa per i non svizzeri: in quasi tutta la Confederazione la TV è
diffusa via cavo coassiale da molti anni, dapprima in formato analogico e poi
in formato digitale. Le tipiche antenne sui tetti, così diffuse in altri
paesi, qui sono rarissime. Oggi c’è la concorrenza dei canali TV satellitari e
dello streaming via Internet, ma *“la via cavo”*, come si chiama
comunemente qui, è ancora diffusissima. Sul coassiale viaggia anche Internet,
e qui al Maniero Digitale ho una connessione di questo tipo che mi offre un
gigabit in download e 100 megabit in upload.

Il mio provider, sia per Internet sia per la TV, è
[Sunrise](https://sunrise.ch). Prima avevo UPC, ma UPC si è fusa
con Sunrise e così alcuni mesi fa sono diventato cliente Sunrise (e in questa
migrazione sta, temo, l’origine di tutte le mie tribolazioni).

La migrazione inizialmente è andata bene: è cambiato il software sul TV Box
(il ricevitore che prende il segnale digitale dal cavo coassiale e lo passa
alla TV tramite cavo HDMI), la Dama del Maniero ed io abbiamo continuato a
ricevere i programmi TV, e anche il servizio Internet è stato erogato senza
interruzioni (a parte il tempo di installare un nuovo “modem” per gestire la
connessione a 1 gigabit).

---

[![](https://blogger.googleusercontent.com/img/b/R29vZ2xl/AVvXsEhqsM4nBHRrVN01zHAaOZoQn9DmQIVn4hi9PLtqIwFL5cCdZzPmei1UwFPKAhP85oYcIRPHC6Zq2EOqQQAmxUSBFlrD0H9Ttj7XFEsq4NDMrbDq3T93ZQ0MpW7K5MC3k2liCcyeX13c6penBA3SBQT5dxjGgPHrqDYkUxT0Ld-QiiDumHdfeQg/s320/sunrise20221208_202652.jpg)](https://blogger.googleusercontent.com/img/b/R29vZ2xl/AVvXsEhqsM4nBHRrVN01zHAaOZoQn9DmQIVn4hi9PLtqIwFL5cCdZzPmei1UwFPKAhP85oYcIRPHC6Zq2EOqQQAmxUSBFlrD0H9Ttj7XFEsq4NDMrbDq3T93ZQ0MpW7K5MC3k2liCcyeX13c6penBA3SBQT5dxjGgPHrqDYkUxT0Ld-QiiDumHdfeQg/s1360/sunrise20221208_202652.jpg)

Il **5 dicembre** scorso la Dama mi ha segnalato che la sua Apple TV
personale (foto qui accanto, che mostra solo il monitor ma non l’Apple TV vera e propria) non le permetteva più di vedere i programmi TV tramite l’apposita app
di Sunrise. Compariva sullo schermo la dicitura *“Accesso non possibile - Per utilizzare la Sunrise TV App sulla tua piattaforma TV, hai bisogno di
un abbonamento attuale a Sunrise TV con o senza Sunrise TV box”*, seguita dalla richiesta di digitare di nuovo nome utente e password.
Anche il TV Box non dava più accesso, con un codice di errore CS9993. Un guasto
strano, visto che la Apple TV riceve il servizio TV di Sunrise via Internet (e
la connessione a Internet era perfettamente funzionante) mentre il TV Box riceve
il servizio TV di Sunrise tramite cavo coassiale.

Ho pensato a un errore di digitazione delle credenziali (erano giuste), poi a
un errore di software (ho rimosso e reinstallato l’app di Sunrise), poi a un
difetto della Apple TV (ho reinstallato il sistema operativo e ho fatto tutti
gli aggiornamenti), ma niente da fare. Intanto il diagnostico del TV Box dava
segnale inesistente sul cavo (cosa impossibile, visto che Internet
funzionava).

Dopo aver aspettato qualche giorno pensando che potesse trattarsi di un
malfunzionamento temporaneo del servizio, il 9 dicembre ho iniziato il
calvario delle chiamate al servizio clienti: gentilissimo, per carità, e
dotato di pazienza infinita, ma chiaramente gestito da persone che devono
seguire un diagramma di flusso scritto da altri e non sanno come funziona
l’hardware. Ho spiegato il problema, precisando che ero un ex utente UPC,
descrivendo dettagliatamente tutti i sintomi e aggiungendo che avevo già
provato a reinstallare sia l’app sia il sistema operativo sulla Apple TV. Ma
gentilmente e pazientemente mi hanno chiesto di rifare tutto quanto da capo.
Ovviamente non è servito a nulla.

Poi gentilmente e pazientemente hanno provato a cambiarmi nome utente e
password tramite i loro sistemi, e io pazientemente ho immesso le nuove
credenziali nell’Apple TV. Altrettanto ovviamente, non è servito a nulla
neanche questo. La Apple TV ha continuato a non dare accesso ai servizi
Sunrise.

[![](https://blogger.googleusercontent.com/img/b/R29vZ2xl/AVvXsEigyLMm6Q640gtQ226FE24ANFCC6Dd4O26g4pyoTCgYHaySpmD8FStGA-z9_V85qxfinYHzpP1OUAUV7CVnZFAxX26zB-_NXCIcxunEUMRQOIjp2mtbQofpyaWbZWwT5VaYp1vum4pz8Xnuz5srM1D8SRedc5SmAOkWlkp2iRtCo2I4JppIZ1U/s320/sunrise20221217_175400.jpg)](https://blogger.googleusercontent.com/img/b/R29vZ2xl/AVvXsEigyLMm6Q640gtQ226FE24ANFCC6Dd4O26g4pyoTCgYHaySpmD8FStGA-z9_V85qxfinYHzpP1OUAUV7CVnZFAxX26zB-_NXCIcxunEUMRQOIjp2mtbQofpyaWbZWwT5VaYp1vum4pz8Xnuz5srM1D8SRedc5SmAOkWlkp2iRtCo2I4JppIZ1U/s1360/sunrise20221217_175400.jpg)

Intanto il TV Box (lo scatolotto nero appena visibile sotto il televisore, sulla destra, nella foto qui accanto) aveva cambiato errore: a questo punto dava il codice
*Errore del conto CS1011* e diceva
*“Non siamo in grado di recuperare i dettagli del tuo account. Per favore
contattaci”*. Cosa che appunto stavo facendo, ma non stava servendo a nulla.

Siamo andati avanti così per un paio di giorni, con infiniti tentativi di
cambio password e nome utente e persino con un reset da remoto
*del modem* (fatto prima che io li potessi fermare e costatomi una mezza
giornata per reimpostare tutta la configurazione), mentre io dicevo che era
chiaro che era inutile continuare a tentare con cambi di password perché non
si trattava di un errore nel mio dispositivo o nel suo software ma c’era un
problema nella loro gestione degli accessi. Infatti se immettevo nell’Apple TV
le credenziali giuste
compariva *“Accesso non riuscito”*; se invece sbagliavo
intenzionalmente le credenziali, mi diceva
*“Nome utente o password non valido”*.

Paradossalmente, però, le credenziali funzionavano perfettamente se immesse
nell’app Sunrise per telefonini o nel
[sito Web di Sunrise](https://www.sunrisetv.ch/) per vedere la TV
in streaming tramite browser.

Dopo l’ennesimo tentativo infruttuoso di rianimare l’Apple TV, l’assistenza
clienti telefonica si è arresa e ha finalmente deciso di inviare un tecnico
al Maniero.

Ci siamo ingegnati guardando la TV via browser e tramite il servizio
concorrente ([Zattoo](https://zattoo.com)) ...