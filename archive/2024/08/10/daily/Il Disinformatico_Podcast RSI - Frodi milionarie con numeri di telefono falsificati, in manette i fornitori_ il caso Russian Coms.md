---
title: Podcast RSI - Frodi milionarie con numeri di telefono falsificati, in manette i fornitori: il caso Russian Coms
url: http://attivissimo.blogspot.com/2024/08/podcast-rsi-frodi-milionarie-con-numeri.html
source: Il Disinformatico
date: 2024-08-10
fetch_date: 2025-10-06T18:07:39.556857
---

# Podcast RSI - Frodi milionarie con numeri di telefono falsificati, in manette i fornitori: il caso Russian Coms

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/08/09

### \*Podcast RSI - Frodi milionarie con numeri di telefono falsificati, in manette i fornitori: il caso Russian Coms

*Questo articolo è stato migrato al nuovo blog [Attivissimo.me](https://Attivissimo.me). Eventuali aggiornamenti saranno pubblicati lì.*

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de [*Il Disinformatico*](https://www.rsi.ch/ildisinformatico/) della
Radiotelevisione Svizzera, scritto, montato e condotto dal sottoscritto: lo trovate
[qui sul sito della RSI](https://www.rsi.ch/web/podcast/il-disinformatico/Frodi-milionarie-con-numeri-di-telefono-falsificati-in-manette-i-fornitori-il-caso-Russian-Coms--2223705.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2223705.mp3?ts=1723119715&fname=Frodi_milionarie_con_numeri_di_telefono_falsificati_in_manette_i_fornitori_il_caso_Russian_Coms.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

*[CLIP: Squillo di telefono]*

Il vostro telefonino squilla all’improvviso. Sul suo schermo compare il numero
della vostra banca. Rispondete, e una voce molto precisa e professionale vi
informa, con il tono leggermente spassionato di chi ha detto queste stesse
parole infinite volte, che è successo quello che temevate e che un po’ tutti
temiamo. Dei criminali informatici hanno avuto accesso al vostro conto
corrente.

Per fortuna la vostra banca ha bloccato il tentativo di frode e vi sta
chiamando appunto per informarvi della situazione e per chiedervi di smettere
di usare le vostre coordinate bancarie attuali e sostituirle con quelle nuove,
che vi verranno dettate tra un momento. A voi non resta che trasferire il
saldo del conto dalle coordinate attuali a quelle nuove, e tutto sarà a posto.

Ma come avete probabilmente intuito, la chiamata è una messinscena, il numero
che compare sul vostro schermo è stato falsificato, la voce è quella alterata
digitalmente di un criminale che finge di essere un funzionario antifrode, e
le coordinate nuove servono per convincervi a trasferire volontariamente i
vostri soldi su un conto controllato dal malvivente.

Fin qui niente di nuovo, ma questa non è la storia dell’ennesimo caso di frode
bancaria informatica: è la storia di Russian Coms, un vero e proprio servizio
commerciale di assistenza tecnica ai criminali, il cosiddetto
*crime as a service*, che vendeva kit chiavi in mano per aspiranti
truffatori e ha permesso di derubare centinaia di migliaia di persone in oltre
cento paesi per un totale di svariate decine di milioni di dollari.

Dico *“vendeva”* perché Russian Coms è stato sgominato dalle forze
dell’ordine, arrestando varie persone e soprattutto prendendo il controllo dei
server sui quali i criminali gestivano i rapporti con la propria clientela,
promettendo discrezione e riservatezza. Ma ora tutti i dati di quei rapporti
sono nelle mani degli inquirenti, e sul canale Telegram di Russian Coms è
comparso un avviso:
*“tutto è stato compromesso, non importa quale software stiate usando. Anche
tutti gli altri fornitori sono stati compromessi”.*

[![](https://blogger.googleusercontent.com/img/b/R29vZ2xl/AVvXsEjSqwHbYsPNfiul51dlK2ZP37iE1j9RF3FUX5nmi600W8xHPGW08R2dRsI6XQu9mlYe_hdFaON2-eOXsOXyQaAxfFNujS-Hs5qSBC58w6gLYIZY8Bu-Y8CUv-mNYzDr3iimjlbdmfXN-RV7FNfzRdhuQvdScr9U0OfA5gz_c1dk-cnMy4R1ExGJzQ/w318-h400/NCA-Russian-Coms-takedown-message-800px-CREDIT-NCA.jpg)](https://blogger.googleusercontent.com/img/b/R29vZ2xl/AVvXsEjSqwHbYsPNfiul51dlK2ZP37iE1j9RF3FUX5nmi600W8xHPGW08R2dRsI6XQu9mlYe_hdFaON2-eOXsOXyQaAxfFNujS-Hs5qSBC58w6gLYIZY8Bu-Y8CUv-mNYzDr3iimjlbdmfXN-RV7FNfzRdhuQvdScr9U0OfA5gz_c1dk-cnMy4R1ExGJzQ/s1009/NCA-Russian-Coms-takedown-message-800px-CREDIT-NCA.jpg)

L’avviso sul canale Telegram di Russian Coms. Fonte: National Crime Agency.

In altre parole, si salvi chi può.

Questo fuggi fuggi generale è un’occasione rara per gettare luce sulla filiera
del crimine informatico e sulle sue tecniche, per riconoscerle e difendersi
meglio, ma anche per rispondere a un paio di curiosità che magari vi siete
posti: ma dove vanno esattamente i criminali online a procurarsi i ferri del
mestiere? Vanno nel *dark web*? Sono tutti esperti del fai da te
informatico, dediti al male? E poi, perché è possibile falsificare il numero
del chiamante?

Benvenuti alla puntata del 9 agosto 2024 del *Disinformatico*, il podcast
della Radiotelevisione Svizzera dedicato alle notizie e alle storie strane
dell’informatica. Io sono Paolo Attivissimo.

*[SIGLA di apertura]*

---

Questa storia inizia nel 2021, quando nasce un gruppo di criminali online che
si fa chiamare *Russian Coms* anche se non ha nessun collegamento noto
con la Federazione Russa. La sua specialità è offrire ad altri criminali
servizi di *caller ID spoofing*, ossia di falsificazione del numero del
chiamante. Servizi che fanno comparire sui telefonini delle persone chiamate
un numero appartenente a una banca, a una compagnia telefonica o a una forza
di polizia, per conquistare la fiducia di queste persone e aiutare così a
carpirne i dati personali, le carte di credito e i soldi.

Russian Coms comincia offrendo ai propri clienti dei telefonini Android
appositamente personalizzati, dotati di app finte che li fanno sembrare
normali telefoni in caso di sequestro da parte della polizia, di VPN per
rendere meno tracciabili le attività criminali per le quali vengono usati, e
anche di una app di autodistruzione che cancella istantaneamente la memoria
dello smartphone in caso di necessità. Successivamente offre anche lo stesso
servizio tramite una *web app**.*

Russian Coms propone contratti di sei mesi che costano circa 1300 euro in
tutto, sono pagabili con criptovalute e vengono pubblicizzati su Snapchat,
Instagram e Telegram, e su un normalissimo sito Web, Russiancoms.cm. Non
provate a visitarlo adesso: non ci troverete nulla. Lo so perché ho provato io
per voi.

Avete capito bene: niente *dark web*, ma tutto sfacciatamente alla luce
del sole, sul Web normale, sui social network, come se niente fosse.

[![](https://blogger.googleusercontent.com/img/b/R29vZ2xl/AVvXsEhSQ4XE5myOJ8dwM4FIE8b2iU6HR3KK74vXk-dRPR2dIysTwzwohtLG7rxhz_BhXrwB9Hodhxu1TGlw9gwfFRV0rKbhNvS9TNMshegY2YNOrpR5-Avew2pfwIkZJQaZ-x4udul2-sTXf56TrCMZT-i8wTwOAfDdYmfOefBReE53Bb0RU4k2Im7Dvw/w640-h324/russiancoms-website_Image_3.png)](https://blogger.googleusercontent.com/img/b/R29vZ2xl/AVvXsEhSQ4XE5myOJ8dwM4FIE8b2iU6HR3KK74vXk-dRPR2dIysTwzwohtLG7rxhz_BhXrwB9Hodhxu1TGlw9gwfFRV0rKbhNvS9TNMshegY2YNOrpR5-Avew2pfwIkZJ...