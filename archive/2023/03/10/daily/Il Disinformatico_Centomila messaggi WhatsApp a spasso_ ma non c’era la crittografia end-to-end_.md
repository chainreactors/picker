---
title: Centomila messaggi WhatsApp a spasso: ma non c’era la crittografia end-to-end?
url: http://attivissimo.blogspot.com/2023/03/centomila-messaggi-whatsapp-spasso-ma.html
source: Il Disinformatico
date: 2023-03-10
fetch_date: 2025-10-04T09:11:00.734498
---

# Centomila messaggi WhatsApp a spasso: ma non c’era la crittografia end-to-end?

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/09

### Centomila messaggi WhatsApp a spasso: ma non c’era la crittografia end-to-end?

[![](https://blogger.googleusercontent.com/img/a/AVvXsEgLom1sT923I1chMaGTF8-oP1LhCA2RAuUYKan6fPxnF-o3vT4ql0cEUX2h4T_rWaYvU7cX1RpXZ22qJg_aPsfcfPsb1MoFvGjKRpWYHPi5FirgsvXdwd_DWc7zLtB3YzOkSjJnLAHlGbOOG3vDN6aYoMkYUlZu9JL8Yi5F7CFGfx8_7YSPd3Q)](https://blogger.googleusercontent.com/img/a/AVvXsEgLom1sT923I1chMaGTF8-oP1LhCA2RAuUYKan6fPxnF-o3vT4ql0cEUX2h4T_rWaYvU7cX1RpXZ22qJg_aPsfcfPsb1MoFvGjKRpWYHPi5FirgsvXdwd_DWc7zLtB3YzOkSjJnLAHlGbOOG3vDN6aYoMkYUlZu9JL8Yi5F7CFGfx8_7YSPd3Q)

Centinaia di milioni di persone nel mondo usano WhatsApp per comunicare ogni
giorno, e molte di queste persone affidano a questa app confidenze e segreti
contando sulla sua promessa di *crittografia end-to-end*: tutti i
messaggi sono cifrati e non possono essere letti neppure dai dipendenti di
Meta, la società che possiede WhatsApp.

È una promessa molto forte, dichiarata dall’avviso che compare nell’app ogni
volta che si inizia una conversazione con un nuovo contatto:
*“I messaggi e le chiamate sono crittografati end-to-end. Nessuno al di
fuori di questa chat, nemmeno WhatsApp, può leggerne o ascoltarne il
contenuto.”*

Ma allora come è possibile che oltre *centomila* messaggi WhatsApp
privati siano stati resi estremamente pubblici in questi giorni? È quello che
sta succedendo con i cosiddetti *Lockdown files,* una raccolta di
messaggi WhatsApp risalenti al 2020 e 2021 e scambiati fra l’allora ministro
della sanità britannico Matt Hancock e vari esponenti del governo del paese
durante il *lockdown* legato alla pandemia.

Il giornale britannico
*[Telegraph](https://www.telegraph.co.uk/news/lockdown-files/)*
è entrato in possesso di tutti questi messaggi molto delicati e sta
pubblicando man mano quelli più significativi, che rivelerebbero errori e
manchevolezze della gestione governativa della crisi sanitaria.

[![](https://blogger.googleusercontent.com/img/b/R29vZ2xl/AVvXsEhs2y5GFHZ9BBbeqpd6ItOeuaCtVUbOVaNVk6L3ODny2Srf-fBpzc3Z9Jmz7f1YbbBdBk-waf5T5NwBUdCh0OJaRD1i_Wps8VnPHRu85JnLth6H7iHdoYy4q-_fKJlPAA2_7G3_luTTB-PbU218GCIOpIaIsa0gk-2oFymFHQ_CpDP8BMOBX-g/s320/Screenshot%202023-03-09%20at%2004.12.54.png)](https://blogger.googleusercontent.com/img/b/R29vZ2xl/AVvXsEhs2y5GFHZ9BBbeqpd6ItOeuaCtVUbOVaNVk6L3ODny2Srf-fBpzc3Z9Jmz7f1YbbBdBk-waf5T5NwBUdCh0OJaRD1i_Wps8VnPHRu85JnLth6H7iHdoYy4q-_fKJlPAA2_7G3_luTTB-PbU218GCIOpIaIsa0gk-2oFymFHQ_CpDP8BMOBX-g/s1389/Screenshot%202023-03-09%20at%2004.12.54.png)

Ma quello che conta, dal punto di vista informatico, è capire come il*Telegraph*
sia riuscito a scavalcare la crittografia *end-to-end* di WhatsApp: un
dettaglio che
[non sempre viene raccontato](https://www.theguardian.com/politics/2023/mar/05/matt-hancock-whatsapp-messages-leak-covid-pandemic)
dalle [fonti](https://www.bbc.com/news/uk-64848106) giornalistiche
che stanno pubblicando articoli sulla vicenda britannica.

[![](https://blogger.googleusercontent.com/img/b/R29vZ2xl/AVvXsEii1LyUSFmPtxkwbxdN3X5xyj0JA3KYhHrcbcfTNupLmyfVID4JHgnxdsjHqSir5X0FcYrc0wsqvv8cspxcXaVMnZFKmB01gaqcMbY0nGnLudGQB1kdZcBB3bA8FFzNtpU007hZPm7IgS51AafKU5FMq8j1QSoP5C9OPGZ14fJw5BE4bhg_q_g/s320/Screenshot%202023-03-09%20at%2004.17.49.png)](https://blogger.googleusercontent.com/img/b/R29vZ2xl/AVvXsEii1LyUSFmPtxkwbxdN3X5xyj0JA3KYhHrcbcfTNupLmyfVID4JHgnxdsjHqSir5X0FcYrc0wsqvv8cspxcXaVMnZFKmB01gaqcMbY0nGnLudGQB1kdZcBB3bA8FFzNtpU007hZPm7IgS51AafKU5FMq8j1QSoP5C9OPGZ14fJw5BE4bhg_q_g/s1322/Screenshot%202023-03-09%20at%2004.17.49.png)

Hacking supersofisticato? Intervento degli esperti crittografi militari? Una
falla nelle sicurezze di WhatsApp? Niente di tutto questo. La crittografia
*end-to-end*, che si chiama così appunto perché protegge la comunicazione
da un capo all’altro, è stata sbaragliata semplicemente ottenendo accesso a
uno di questi capi.

Il ministro Hancock aveva infatti affidato alla giornalista Isabel Oakeshott
l’incarico di aiutarlo a scrivere la propria autobiografia del periodo
pandemico, e per questo lavoro le aveva dato pieno accesso a tutti i suoi
messaggi WhatsApp. La giornalista aveva firmato un accordo di riservatezza, ma
ora lo ha violato sostenendo che la pubblicazione di questi messaggi è di interesse
pubblico. E così la crittografia non è servita a nulla.

Questo è un principio spesso dimenticato nella sicurezza delle informazioni:
il segreto non è soltanto questione di tecnologia, ma dipende anche dai fattori
umani. Se uno dei partecipanti a una conversazione digitale cifrata rivela
tutto, non c’è promessa crittografica che tenga. E questo vale in particolar
modo per i gruppi, su WhatsApp o su qualunque altra piattaforma di
messaggistica cifrata: più sono numerosi i partecipanti, più è facile che uno
di loro si lasci sfuggire qualcosa o decida di violare il segreto. E ne basta
uno solo. Anche se non siete ministri, pensateci la prossima volta che
condividete un commento o un selfie discutibile fidandovi della
crittografia.

*Fonti:
[Washington Post](https://www.washingtonpost.com/business/energy/matt-hancockwhatsapp-leakexposes-theneed-for-covid-justice/2023/03/04/4d69ca76-ba86-11ed-b0df-8ca14de679ad_story.html),
[Sky News](https://news.sky.com/story/five-key-exchanges-from-matt-hancocks-leaked-trove-of-whatsapp-messages-12822777), [Channel 4](https://www.youtube.com/watch?v=jfn2uYNl2Kc), [BBC](https://www.bbc.com/news/uk-politics-64821983).*

Pubblicazione iniziale:
[9.3.23](https://attivissimo.blogspot.com/2023/03/centomila-messaggi-whatsapp-spasso-ma.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/144778417476688596 "Post per email")

Labels:
[crittografia](https://attivissimo.blogspot.com/search/label/crittografia),
[PodcastRSI](https://attivissimo.blogspot.com/search/label/PodcastRSI),
[radio](https://attivissimo.blogspot.com/search/label/radio),
[Whatsapp](https://attivissimo.blogspot.com/search/label/Whatsapp)

#### Nessun commento:

[Posta un commento](https://www.blogger.com/comment/fullpage/post/7421441/144778417476688596)

[Post più recente](https://attivissimo.blogspot.com/2023/03/podcast-rsi-centomila-messaggi-whatsapp.html "Post più recente")

[Post più vecchio](https://attivissimo.blogspot.com/2023/03/battiti-binaurali-15-anni-dopo-il-panico.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/144778417476688596/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqiptar
Српски језик
Svenska
Swahili
ไทย
Filipino
Türk
Українське
اردو
Việt
ייִדיש
中文 (简体字)
中文 (正體字)

![](https://blogger.googleusercontent.com/img/b/R29vZ2xl/AVvXsEhQ-_-OkaZJxWiZ8HkG3dGC9gbuPA1qB0VDZQ_nOM3eKADHVNjFHFpuxfv0jRYUqMFEy9I7T68WBC4RqG2fgk01IH3SXqiRjKw2b146wtndBtQV-IupobE5YcCFlmXWeIV8sQYgsw/s1600/Cattivissimo-by-francesco-lombardi-gianluigi-gatti.png)

Credit: Gianluigi Gatti

## Libri

[Luna? Sì, ci siamo andati!](http://luna1969.info)

[Moon Hoax: Debunked!](https://www.moonhoaxdebunked.com/)

[Almanacco dello Spazio](https://almanaccodellospazio.ch/)

[L’Efficercatore: uso avanzato dei motor...