---
title: Guerre di Rete - Rivoluzione AI, restaurazione sorveglianza
url: https://guerredirete.substack.com/p/guerre-di-rete-rivoluzione-ai-restaurazione
source: Over Security - Cybersecurity news aggregator
date: 2023-03-13
fetch_date: 2025-10-04T09:26:44.974621
---

# Guerre di Rete - Rivoluzione AI, restaurazione sorveglianza

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Rivoluzione AI, restaurazione sorveglianza

### Videocamere e riconoscimento facciale. AI Act e ChatGPT.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

mar 12, 2023

11

Condividi

[![](https://substackcdn.com/image/fetch/$s_!xtuU!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F861433b4-4769-4f68-b059-d6b2d034ef92_1024x1024.png)](https://substackcdn.com/image/fetch/%24s_%21xtuU%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/861433b4-4769-4f68-b059-d6b2d034ef92_1024x1024.png)

(Immagine generata da DALL-E: “Una entità AI che ti guarda”)

**Guerre di Rete - una newsletter di notizie cyber
a cura di Carola Frediani
N.154 - 12 marzo 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- Videocamere Ring e polizia
- Riconoscimento facciale dallo stadio all’aeroporto
- AI Act e ChatGPT
- La macchine del sospetto
- Cambio all’Agenzia per la cybersicurezza nazionale
- E altro

Rivoluzione AI, restaurazione sorveglianza**

Mentre imprenditori tech e Ceo ci illustrano le possibilità (a volte ancora presunte) della rivoluzione AI - su cui ormai si stanno riversando copiosi investimenti e sforzi di marketing - ogni tanto torna a galla, come un ricordo spiacevole vanamente represso, la possibilità (reale e concreta) di usare gli ultimi sviluppi tecnologici a fini di sorveglianza.

**Le tue videocamere a disposizione della polizia**A un uomo dell’Ohio, Michael Larkin, la polizia ha chiesto i filmati di tutte le sue videocamere Ring attorno a casa e negozio per indagare su un vicino sospettato per questioni di droga. Ma la richiesta non si è limitata solo alle videocamere rivolte all’esterno, bensì anche a quelle che aveva dentro casa. Sebbene si sia rifiutato (dopo aver prima cooperato per quella esterna), Ring lo ha poi informato di aver assecondato la richiesta su mandato della polizia.
“Questa volta, Larkin non ha potuto scegliere da quali videocamere inviare i video. Il mandato includeva tutte e cinque le sue videocamere esterne e aggiungeva anche una sesta che si trovava all'interno della casa, oltre a tutti i video delle videocamere associate al suo account, tra cui quelle del suo negozio. Il mandato comprendeva i filmati registrati da quelle che aveva in soggiorno e in camera da letto, oltre alle 13 cam installate nel suo negozio e collegate al suo account”, [scrive](https://www.politico.com/news/2023/03/07/privacy-loophole-ring-doorbell-00084979) Politico.

**La silenziosa espansione del riconoscimento facciale**
Intanto, il riconoscimento facciale è usato sempre di più in conferenze, aeroporti e stadi. Negli Usa Delta Air Lines, United Airlines e JetBlue Airways hanno installato sistemi di imbarco a scansione facciale senza biglietto in diversi aeroporti.
Sebbene sia quasi sempre possibile rinunciare al riconoscimento facciale, a lungo andare farlo potrebbe avere un costo, ha dichiarato Jennifer King, ricercatrice di privacy e politica dei dati presso l'Institute for Human-Centered Artificial Intelligence di Stanford [al WSJ](https://www.wsj.com/articles/your-face-is-your-ticket-a-creepy-convenience-99ca3bdf).

**Politiche Usa e rischio deepfake**
In quanto agli sviluppi dell’AI, le potenzialità di deepfake sempre più credibili stanno ponendo interrogativi a ricercatori ma anche a commentatori politici e media. Vanity Fair [si chiede](https://www.vanityfair.com/news/2023/03/ai-2024-deepfake) se, mentre si avvicina il ciclo delle presidenziali americane del 2024, la minaccia di un uso politico di deepfake per generare disinformazione non sia diventata più insidiosa con i miglioramenti sia audio che video.

C’è stato di recente un caso interessante. Nelle elezioni per il prossimo sindaco di Chicago (di cui c’è stato un primo turno a fine febbraio, in attesa del secondo ad aprile) uno dei due contendenti, il democratico Paul Vallas, è stato vittima di un deepfake che lo riguardava. Da un account Twitter è stato infatti diffuso un suo finto audio, con la sua voce generata da tecnologie di AI, dove diceva cosa mai dette sul tema della pubblica sicurezza (l’account è stato poi cancellato, non prima di aver [raccolto](https://www.vanityfair.com/news/2023/03/ai-2024-deepfake) migliaia di visualizzazioni, ma c[’è traccia qua](https://twitter.com/jake____lewis/status/1630036971388108806?s=20) dell’accaduto).
PolitiFact, un'organizzazione di fact-checking, ha recentemente smascherato un video alterato della senatrice Elizabeth Warren che utilizzava un'intervista rilasciata a MSNBC, in cui sembrava che la Warren dicesse che ai repubblicani non dovrebbe essere permesso di votare.

La preoccupazione sul fronte interno non sembra però far rifiutare questi strumenti qualora si tratti di usarli in operazioni di intelligence o militari all’esterno. Il comando per le operazioni speciali degli Stati Uniti (SOCOM), responsabile di alcune delle attività militari più segrete del Paese, si starebbe preparando a condurre campagne di propaganda online utilizzando anche video deepfake, secondo alcuni documenti federali di gara per ottenere un certo tipo di servizi, esaminati da [The Intercept](https://theintercept.com/2023/03/06/pentagon-socom-deepfake-propaganda/?utm_source=substack&utm_medium=email).

**Audioromanzo criminale**Oltre alla politica e ai militari, però ci sono anche gli abusi prettamente criminali. Il Washington Post [riferisce](https://www.washingtonpost.com/technology/2023/03/05/ai-voice-scam/) la storia di una coppia di anziani, Ruth e Greg Card, vittima di un tentativo di impersonificazione via telefono. La donna ha infatti ricevuto una telefonata da una persona che sembrava essere suo nipote, che le ha detto di essere in prigione, senza portafoglio né cellulare, e di aver bisogno di soldi in fretta. A quel punto la donna e suo marito si sono precipitati in banca per prendere i soldi, e solo dopo essersi recati in un secondo istituto il direttore li ha avvertiti che avevano già visto un caso simile, rivelatosi poi una truffa.

**AI, rischio disinformazione e come regolarla**A questo quadro negli ultimi mesi si sono agg...