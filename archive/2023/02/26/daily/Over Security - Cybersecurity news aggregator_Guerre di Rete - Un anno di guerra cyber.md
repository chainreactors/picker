---
title: Guerre di Rete - Un anno di guerra cyber
url: https://guerredirete.substack.com/p/guerre-di-rete-un-anno-di-guerra
source: Over Security - Cybersecurity news aggregator
date: 2023-02-26
fetch_date: 2025-10-04T08:08:50.853000
---

# Guerre di Rete - Un anno di guerra cyber

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Un anno di guerra cyber

### Quanto e chi ha aiutato Kiev sul fronte digitale. Poi gli hacktivisti e la fog war. I social media e la sicurezza.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

feb 25, 2023

15

Condividi

[![](https://substackcdn.com/image/fetch/$s_!V9Rb!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F25dd261a-ee62-4e28-9053-459cac6bea61_1100x952.png)](https://substackcdn.com/image/fetch/%24s_%21V9Rb%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/25dd261a-ee62-4e28-9053-459cac6bea61_1100x952.png)

(Immagine dal report Google citato sotto)

**Guerre di Rete - una newsletter di notizie cyber
a cura di Carola Frediani
N.152- 25 febbraio 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
- Gli aiuti sono stati fondamentali per Kiev anche sul fronte cyber
-“La nebbia della cyber guerra”
- Gli attacchi all’Italia dei gruppi russi
- Cosa resta di Bitcoin dopo l’annus horribilis
- Che succede all’exchange italiano
- Il Myanmar è una dittatura digitale
- Twitter e Facebook: sicurezza e assistenza ora sono un premio per chi paga
- E altro

UCRAINA
Gli aiuti sono stati fondamentali per Kiev anche sul fronte cyber**A un anno dall’inizio della guerra in Ucraina e della cyberwarfare collegata, la maggior parte degli osservatori ritengono ancora (come già ritenevano mesi fa) che la risposta di Kiev sul fronte cyber sia stata al di sopra di molte aspettative. Se seguite questa newsletter da tempo sapete che ho dedicato molte edizioni a questo tema (ad esempio: [qua](https://guerredirete.substack.com/p/guerre-di-rete-ucraina-cronache-dai), [qua](https://guerredirete.substack.com/p/guerre-di-rete-ucraina-mappa-dei) e [qua](https://guerredirete.substack.com/p/guerre-di-rete-come-kiev-ha-respinto)) e che le ragioni sono complesse e hanno anche a che fare con la diversa rilevanza dei cyberattacchi in un contesto di pace formale (sia pure percorsa da forti tensioni sotterranee), situazione in cui le aggressioni e incursioni informatiche raggiungono forse il massimo delle loro potenzialità, rispetto invece a uno scenario di guerra aperta in un territorio specifico.

Ciò detto, è tempo di bilanci. Cosa abbiamo imparato finora, sul fronte cyber, dalla guerra in Ucraina? Ad esempio che l’assistenza da parte di altri è stata fondamentale. A scriverlo è un [report](https://www.aspeninstitute.org/wp-content/uploads/2023/02/Aspen-Digital_The-Cyber-Defense-Assistance-Imperative-Lessons-from-Ukraine.pdf) dell’Aspen Institute. “Una difesa cyber efficace e adattabile sarà essenziale nei conflitti futuri e quindi la capacità di fornire assistenza in materia di difesa informatica deve essere un aspetto centrale per la sicurezza nazionale. Esaminare come i partner dell’Ucraina le abbiano fornito assistenza per la difesa informatica può insegnarci a condurre con successo operazioni simili in futuro”, scrivono gli autori.

Gran parte di questa assistenza è arrivata attraverso iniziative come la Cyber Defense Assistance Collaborative (CDAC), un gruppo volontario di aziende e organizzazioni occidentali di cybersicurezza che ha fornito intelligence, tecnologia, formazione, consulenza e altri servizi alle istituzioni ucraine. “L'assistenza alla difesa informatica in Ucraina sta funzionando - scrive ancora il report - Il governo e le organizzazioni ucraine che si occupano di infrastrutture critiche si sono difese meglio e hanno raggiunto livelli più elevati di resilienza grazie agli sforzi del CDAC e di molti altri”.

In realtà, sono sforzi che nascono da lontano. La CDAC - che oggi include aziende e alleanze come Avast, Cyber Threat Alliance, LookingGlass Cyber Solutions, Palo Alto Networks, Recorded Future, Symantec - è una sorta di spin-off della Civilian Research and Development Foundation (CRDF), un’organizzazione [nata nel 1995](https://www.crdfglobal.org/our-story/) da una precedente legge del Congresso Usa, la [Freedom Support Act](https://share.america.gov/freedom-support-act-at-30-years/), “che autorizzava gli Stati Uniti a fornire assistenza ai 12 Stati dell'ex Unione Sovietica, divenuti indipendenti, per costruire mercati liberi e sistemi democratici nella regione”. In Ucraina, dal 2019, si è focalizzata sulla resilienza cyber (con un contributo del Dipartimento di Stato). Già nel 2021 la CRDF [organizzava](https://www.crdfglobal.org/news/training-ukraines-critical-infrastructure-stay-ahead-cyber-adversaries/) workshop e hackathon in Ucraina per proteggere le infrastrutture critiche da cyberattacchi. Due esperti americani di cybersicurezza, che hanno ricoperto anche ruoli governativi, Greg Rattray e Matthew Murray, hanno lavorato da prima della guerra con la CRDF per aiutare Kiev a creare la sua strategia di cybersicurezza nazionale. E poi, con l'inizio del conflitto, hanno [mobilitato](https://www.crdfglobal.org/news/crdf-global-becomes-platform-for-cyber-defense-assistance-collaborative-cdac-for-ukraine-receives-grant-from-craig-newmark-philanthropies/) una rete di organizzazioni.

Oltre a ciò, ad assistere l’Ucraina sul fronte cyber è stata la NATO, tanto che a gennaio è stata infine [approvata](https://therecord.media/ukraine-signs-agreement-to-join-nato-cyber-defense-center/) la [richiesta](https://cip.gov.ua/ua/news/ukrayina-pidpisala-ugodu-pro-priyednannya-do-ob-yednanogo-centru-peredovikh-tekhnologii-z-kiberoboroni-nato) di adesione del Paese al Centro di eccellenza per la difesa cibernetica dell’alleanza militare (CCDCOE), domanda che era in attesa dal 2021 e ha chiaramente avuto un'accelerazione con la guerra. Ora Kiev fa parte dei membri non appartenenti alla NATO che partecipano al suo centro cyber, benché la collaborazione con lo stesso andasse avanti da tempo.

L’Unione europea a dicembre ha [fornito](https://www.eeas.europa.eu/eeas/ukraine-eu-sets-cyber-lab-ukrainian-armed-forces_en#:~:text=The%20EU%20has%20financed%20and,unveiled%20in%20Kyiv%20on%20Friday.) invece un cyber lab, un ambiente di training in tempo reale per simulare attacchi in modo da testare e rafforzare le difese cyber militari di Kiev. Il ...