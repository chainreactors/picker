---
title: Guerre di Rete - Sognando la supremazia nell'AI, non le pecore elettriche
url: https://guerredirete.substack.com/p/guerre-di-rete-sognando-la-supremazia
source: Over Security - Cybersecurity news aggregator
date: 2023-02-05
fetch_date: 2025-10-04T05:45:57.658270
---

# Guerre di Rete - Sognando la supremazia nell'AI, non le pecore elettriche

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Sognando la supremazia nell'AI, non le pecore elettriche

### Intelligenza artificiale: chi promette, chi rilancia mentre il mondo dell’istruzione si interroga.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

feb 04, 2023

13

Condividi

[![](https://substackcdn.com/image/fetch/$s_!2l79!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F9ff2c282-82e1-41f2-8400-71457ae82339_1024x1024.png)](https://substackcdn.com/image/fetch/%24s_%212l79%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/9ff2c282-82e1-41f2-8400-71457ae82339_1024x1024.png)

Ho chiesto a DALL-E di riprodurre Adamo e Dio che si sfiorano con le mani come nella Cappella Sistina. Sulle dita uhm… vedi sotto in newsletter

**Guerre di Rete - una newsletter di notizie cyber
a cura di Carola Frediani
N.151- 4 febbraio 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
-La supremazia nell’AI
- OpenAI rilancia
-Il mondo dell’istruzione si interroga su ChatGPT
- Azioni legali e dita delle mani
- Avviso: il prossimo weekend la newsletter non esce**

**AI supremacy**Nelle ultime due newsletter abbiamo parlato della corsa all’AI da varie angolazioni ([qui](https://guerredirete.substack.com/p/guerre-di-rete-la-corsa-allintelligenza) e [qui](https://guerredirete.substack.com/p/guerre-di-rete-i-pappagalli-stocastici)), e ci siamo lasciati con le parole di Yann LeCun, uno dei padri fondatori della rivoluzione del deep learning, nonché Chief AI Scientist di Meta, che sembravano voler ridimensionare la novità di ChatGPT, il chatbot di OpenAI di cui tutti parlano da mesi, sottolineando come quella tecnologia non sia né unica né nuova e come esistano altri attori in gioco (che poi l’uscita di LeCun possa essere motivata anche da un certo fastidio per il successo mediatico del laboratorio rivale ci può stare ma interessa relativamente).
Ad ogni modo ora l’Economist è uscito con un [approfondimento](https://www.economist.com/business/2023/01/30/the-race-of-the-ai-labs-heats-up) proprio su questo, ovvero su tutti quei laboratori - che siano parte di Big Tech, affiliati con grandi aziende o gestiti come startup indipendenti - che stanno ingaggiando “un’epica corsa per la supremazia nell’intelligenza artificiale”.

**I concorrenti di ChatGPT**In gioco non ci sono solo le grandi aziende. “Startup come Anthropic e Character AI hanno sviluppato concorrenti di ChatGPT. Stability AI, una startup che riunisce un consorzio open-source di altre piccole imprese, università e organizzazioni non profit per mettere in comune le risorse di calcolo, ha creato un modello popolare che converte il testo in immagini”, scrive l’Economist riferendosi ai creatori di Stable Diffusion, il noto generatore open source di immagini da testi lanciato nel 2022, ora [alla versione 2.1](https://docs.google.com/document/d/1uxCqTttEZXp6rVDJYy3QqPnyIo04HH8OtoaTzAC6oso/edit). Senza contare poi quel che avviene in Cina, dove le strutture sostenute dal governo, come l'Accademia di Intelligenza Artificiale di Pechino (Beijing Academy of Artificial Intelligence o BAAI), sono fondamentali e dove primeggia la ricerca sulla computer vision, quel campo specializzato nel riconoscimento e analisi di immagini, oggetti, volti e via dicendo.

**La potenza di fuoco dei Big**
“Ma quasi tutte le recenti scoperte nel campo a livello globale provengono da grandi aziende - prosegue la rivista economica -  in gran parte perché dispongono della potenza di calcolo necessaria e poi perché si tratta di una delle poche aree in cui i risultati della ricerca di base possono essere rapidamente incorporati in prodotti. Amazon, la cui AI alimenta l'assistente vocale Alexa, e Meta - che ha recentemente fatto scalpore quando uno dei suoi modelli (CICERO, nda) ha [battuto](https://www.infoq.com/news/2022/12/meta-diplomacy-cicero/) dei giocatori umani a "Diplomacy", un gioco di strategia - producono rispettivamente due terzi e quattro quinti della ricerca sull'AI dell'università di Stanford, un bastione del settore. Alphabet e Microsoft ne sfornano molta di più, senza contare DeepMind, il laboratorio gemello di Google Research che la casa madre (Alphabet, nda) ha acquisito nel 2014, e OpenAI, affiliato a Microsoft”.

Nel campo delle AI generative, alla ChatGPT, al momento la sfida è fra Microsoft e Alphabet (il gigante cinese della ricerca Baidu a marzo dovrebbe lanciare un chatbot AI simile a ChatGPT scrive [Reuters](https://www.reuters.com/technology/chinas-baidu-launch-chatgpt-style-bot-march-source-2023-01-30/)). E chi si sta muovendo per primo, ovvero Microsoft con OpenAI, potrebbe beneficiare di vari vantaggi. “Per tenere il passo, Alphabet, Amazon e Meta potrebbero dover riscoprire la loro capacità di “move fast and break things”, (proprio quello che scrivevo, con le stesse parole, nella scorsa newsletter, nda), un compito delicato visto il controllo normativo cui sono sottoposte dai governi di tutto il mondo”, scrive l’Economist.
Inter nos, vorrei far notare però che questo mantra tech del “muoversi velocemente rompendo cose” ha portato, nel settore delle piattaforme digitali, ad alcuni dei grossi problemi sociali che ci stiamo trascinando ancora dietro come una zavorra, problemi che tendono a essere esternalizzati dalle aziende. Per cui ormai ogni volta che vedo quel motto “move fast and break things” associato a promesse rivoluzioni tech mi viene in automatico la tentazione di fondare il partito del bradipo.

**Startup e ricercatori che girano**Ma torniamo agli attori in gioco in questa gara per la supremazia nell’AI.
L’Economist citava Anthropic, una startup di San Francisco fondata da ex ricercatori di OpenAI che ha sviluppato un chatbot di intelligenza artificiale, Claude, [disponibile in beta privata](https://twitter.com/AnthropicAI/status/1604929999743508480), che secondo [indiscrezioni](https://techcrunch.com/2023/01/09/anthropics-claude-improves-on-chatgpt-but-still-suffers-from-limitations/) (non verificabili) sarebbe simile a ChatGPT. Anthropic si descrive "impegnata a costruire sistemi di intelligenza artificiale affidabili...