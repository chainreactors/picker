---
title: ANTEPRIMA Podcast RSI - L’IA ha troppa fame di energia. Come metterla a dieta
url: http://attivissimo.blogspot.com/2024/08/anteprima-podcast-rsi-lia-ha-troppa.html
source: Il Disinformatico
date: 2024-08-30
fetch_date: 2025-10-06T18:08:08.609945
---

# ANTEPRIMA Podcast RSI - L’IA ha troppa fame di energia. Come metterla a dieta

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/08/29

### \*Podcast RSI - L’IA ha troppa fame di energia. Come metterla a dieta

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de [*Il Disinformatico*](https://www.rsi.ch/ildisinformatico/) della
Radiotelevisione Svizzera, scritto, montato e condotto dal sottoscritto: lo trovate
[qui sul sito della RSI](https://www.rsi.ch/web/podcast/il-disinformatico/L%E2%80%99IA-ha-troppa-fame-di-energia.-Come-metterla-a-dieta--2240027.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2240027.mp3?ts=1724941134&fname=L_IA_ha_troppa_fame_di_energia_Come_metterla_a_dieta.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

Una singola domanda a ChatGPT consuma grosso modo la stessa energia elettrica
che serve per tenere accesa una lampadina comune per venti minuti e consuma
dieci volte più energia di una ricerca in Google. La fame di energia
dell’intelligenza artificiale online è sconfinata e preoccupante. Ma ci sono
soluzioni che permettono di smorzarla.

Questa è la storia del crescente appetito energetico dei servizi online, dai
social network alle intelligenze artificiali, del suo impatto ambientale e di
come esiste un modo alternativo per offrire gli stessi servizi con molta meno
energia e con molto più rispetto per la nostra privacy. Perché ogni foto, ogni documento, ogni testo che immettiamo in ChatGPT, Gemini, Copilot o altri
servizi online di intelligenza artificiale viene archiviato, letto,
catalogato, analizzato e schedato dalle grandi aziende del settore.

Benvenuti alla puntata del 30 agosto 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

---

Una [recente indagine](https://www.npr.org/2024/07/12/g-s1-9545/ai-brings-soaring-emissions-for-google-and-microsoft-a-major-contributor-to-climate-change) pubblicata da NPR, una rinomata organizzazione
indipendente non profit che comprende un migliaio di stazioni radio
statunitensi ed è stata fondata dal Congresso degli Stati Uniti, fa il punto
della situazione sulla nuova fame di energia dovuta al boom delle intelligenze
artificiali.

Quando usiamo un servizio online di intelligenza artificiale, come ChatGPT,
Copilot o Gemini, per citare i più diffusi, i complessi calcoli necessari per
elaborare e fornirci la risposta non avvengono sul nostro computer, tablet o
telefonino, per cui non ci accorgiamo di quanta energia viene consumata per
restituirci quella risposta. Il nostro dispositivo non fa altro che prendere
la nostra richiesta, inoltrarla via Internet a questi servizi, e ricevere il
risultato, facendocelo vedere o ascoltare.

Ma dietro le quinte, le intelligenze artificiali online devono disporre di
grandi *data center*, ossia strutture nelle quali vengono radunati computer
appositi, dotati di processori dedicati all’intelligenza artificiale, che
hanno dei consumi energetici prodigiosi. Secondo una stima riportata da NPR,
una singola richiesta a ChatGPT usa all’incirca la stessa quantità di energia
elettrica necessaria per tenere accesa una normale lampadina per una ventina
di minuti. Immaginate milioni di persone che interrogano ChatGPT tutto il
giorno, e pensate a venti minuti di lampadina accesa per ogni domanda che
fanno a questa intelligenza artificiale.

Secondo un’[analisi pubblicata dalla banca d’affari Goldman Sachs](https://www.goldmansachs.com/insights/articles/AI-poised-to-drive-160-increase-in-power-demand)
a maggio 2024, una richiesta fatta a ChatGPT consuma 2,9 wattora di energia
elettrica, quasi dieci volte di più di una normale richiesta di ricerca fatta
a Google *[0,3 wattora]* senza interpellare i suoi servizi di intelligenza
artificiale. Questa analisi stima che il fabbisogno energetico mondiale dei
data center che alimentano la rivoluzione dell’intelligenza artificiale salirà
del 160% entro il 2030; serviranno circa 200 terawattora ogni anno solo per i
consumi aggiuntivi dovuti all’intelligenza artificiale.

Per fare un paragone,
il consumo annuo svizzero complessivo di energia elettrica è stato di 56
terawattora *[[Admin.ch](https://www.admin.ch/gov/it/pagina-iniziale/documentazione/comunicati-stampa.msg-id-100748.html)]*. In parole povere: solo per gestire l’intelligenza artificiale servirà
un’energia pari a quasi quattro volte quella consumata da tutta la
Confederazione.

Questi data center attualmente sono responsabili di circa il 2% di tutti i
consumi di energia elettrica, ma entro la fine del decennio probabilmente
consumeranno dal 3 al 4%, raddoppiando le loro emissioni di CO2.
Goldman Sachs segnala che negli Stati Uniti saranno necessari investimenti per
circa 50 miliardi di dollari per aggiungere capacità di produzione di energia
per far fronte all’appetito energetico dei data center.

In Europa, sempre secondo l’analisi di Goldman Sachs, la crescente
elettrificazione delle attività e l’espansione dei data center potrebbero far
crescere il fabbisogno energetico del 40% o più entro il 2033. Entro il 2030,
si prevede che la fame di energia di questi data center sarà pari all’intero
consumo annuale di Portogallo, Grecia e Paesi Bassi messi insieme. Per stare
al passo, la rete elettrica europea avrà bisogno di investimenti per circa 1,6
miliardi di euro nel corso dei prossimi anni.

Queste sono le stime e le previsioni degli esperti, ma ci sono già dei dati
molto concreti su cui ragionare. Google e Microsoft hanno pubblicato due
confessioni energetiche discrete, poco pubblicizzate, ma molto importanti.

---

Ai primi di luglio 2024, Google ha messo online il suo nuovo
[rapporto sulla sostenibilità](https://www.gstatic.com/gumdrop/sustainability/google-2024-environmental-report.pdf)
delle proprie attività. A pagina 31 di questo rapporto si legge un dato molto
significativo: l’anno scorso le sue emissioni di gas serra sono aumentate del
48% rispetto al 2019 *“**principalmente a causa degli aumenti dei consumi di energia dei data center
e delle emissioni della catena di approvvigionamento”*, scrive il rapporto, aggiungendo che
*“man mano che integriamo ulteriormente l’IA nei nostri prodotti, ridurre le
emissioni potrebbe essere impegnativo a causa dei crescenti fabbisogni
energetici dovuti alla maggiore intensità dei calcoli legati all’IA”* *[“In 2023, our total GHG emissions were 14.3 million tCO2e, representing a 13% year-over-year increase and a 48% increase compared to our 2019 target base...