---
title: Soyuz in avaria nello spazio, verrà lanciato un veicolo sostitutivo il 20 febbraio
url: http://attivissimo.blogspot.com/2023/01/soyuz-in-avaria-nello-spazio-verra.html
source: Il Disinformatico
date: 2023-01-12
fetch_date: 2025-10-04T03:42:40.493992
---

# Soyuz in avaria nello spazio, verrà lanciato un veicolo sostitutivo il 20 febbraio

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/11

### Soyuz in avaria nello spazio, verrà lanciato un veicolo sostitutivo il 20 febbraio (aggiornato al 2023/01/14)

*Ultimo aggiornamento: 2023/01/19 11:10.*

L’agenzia spaziale russa Roscosmos ha preso una decisione sulla questione del veicolo *Soyuz* attraccato alla Stazione Spaziale Internazionale che il [15 dicembre 2022](https://attivissimo.blogspot.com/2022/12/perdita-di-liquido-da-una-soyuz.html) aveva sviluppato un’avaria importante al sistema di raffreddamento, forse a causa di un impatto con microdetriti spaziali o micrometeoroidi. L’avaria aveva messo in dubbio la sicurezza del veicolo, che avrebbe dovuto riportare sulla Terra due cosmonauti russi (Sergey Prokopyev e Dmitri Petelin) e un astronauta statunitense (Frank Rubio).

Roscosmos ha deciso che la *Soyuz MS-22* in avaria verrà sganciata dalla Stazione e tornerà sulla Terra senza un equipaggio a bordo e che dalla Terra verrà lanciata il 20 febbraio la *Soyuz MS-23* senza equipaggio, che verrà successivamente usata per il rientro di Prokopyev, Petelin e Rubio. Lo segnala [Katya Pavlushchenko](https://t.me/katline_grey) citando un [annuncio di Roscosmos su Telegram](https://t.me/roscosmos_gk/8095):

>  «Союз МС-22»: решение госкомиссии

Traduco con l’aiuto di DeepL:

> Il 15 dicembre si è verificata una depressurizzazione del circuito esterno del radiatore del sistema di controllo della temperatura della Soyuz MS-22. Non è confermata la tesi di un danno tecnico avvenuto durante la fabbricazione. È stato dimostrato sperimentalmente che le tubazioni del radiatore sono state danneggiate in seguito a un impatto di micrometeoroide. Il diametro del foro è inferiore a 1 millimetri.
>
> Gli specialisti hanno deciso: la Soyuz MS-22 deve scendere sulla Terra senza equipaggio. Il lancio della Soyuz MS-23 avverrà il 20 febbraio 2023 in modalità senza equipaggio.
>
> In precedenza era stato previsto che il 16 marzo questo veicolo spaziale sarebbe stato assegnato agli astronauti di Roscosmos Oleg Kononenko e Nikolai Chub e all’astronauta della NASA Loral O'Hara.
>
> La spedizione di Sergey Prokopyev, Dmitry Petelin e Francisco Rubio sulla Stazione viene prolungata. Torneranno sulla Terra a bordo della Soyuz MS-23.

Gli astronauti e cosmonauti a bordo della Stazione sono al sicuro, ma in caso di evacuazione in emergenza al momento non ci sono veicoli spaziali sufficienti per tutti e questa situazione resterà invariata fino al 20 febbraio prossimo.

---

**2023/01/11 15:40.** Dalle [successive](https://twitter.com/jeff_foust/status/1613176293679566850) [dichiarazioni](https://twitter.com/RussianSpaceWeb/status/1613176074057170945) di NASA e Roscosmos risulta che Prokopyev, Petelin e Rubio resteranno a bordo vari mesi in più del previsto (forse fino a settembre, presumibilmente per non “sprecare” del tutto la *Soyuz* sostitutiva). La *Soyuz* danneggiata viene considerata [non riparabile](https://twitter.com/jeff_foust/status/1613183023624916994) in volo ma ancora usabile per il rientro dell’equipaggio in caso di grave emergenza. La NASA concorda sulla probabile causa meteorica del danno. Tutte le attrezzature necessarie, comprese le imbottiture personalizzate dei sedili, verranno tolte dalla *Soyuz MS-22* e installate dentro la *Soyuz MS-23*. La *MS-22* atterrerà senza equipaggio in Kazakistan, trasportando del cargo, una settimana o due [dopo](https://twitter.com/jeff_foust/status/1613179905491243010) l’arrivo della *MS-23*.

---

**2023/01/14 17:00.** Katya Pavlushchenko traduce dal russo un annuncio di Roscosmos secondo il quale verranno prese alcune misure per aumentare la sicurezza dell’equipaggio della *MS-22* in attesa dell’arrivo della *MS-23*: l’imbottitura personalizzata del sedile di Rubio verrà trasferita alla *Crew Dragon*, sulla quale Rubio rientrerà sulla Terra in caso di emergenza mentre Prokopyev e Petelin rientreranno sulla *MS-22*. Quando arriverà la *MS-23*, l’imbottitura di Rubio verrà installata lì in modo che tutti e tre possano rientrare su questa navicella *Soyuz*. Un [post](https://blogs.nasa.gov/spacestation/2023/01/13/spacewalk-preps-continue-as-soyuz-seat-move-planned-as-precaution/) sul blog NASA dedicato alla Stazione Spaziale conferma il tutto e precisa che il trasferimento avverrà il 17 gennaio e la sua installazione e configurazione dureranno fino al giorno successivo.

Questa misura aumenta la protezione dell’equipaggio perché in caso di rientro d’emergenza sulla *Soyuz MS-22* danneggiata ci saranno due persone invece di tre, riducendo così il carico termico all’interno della capsula, che il sistema di controllo della temperatura, reso inservibile dal danno, non può gestire.

---

**2023/01/19 11:10.** [Ars Technica](https://arstechnica.com/science/2023/01/it-looks-like-nasa-will-finally-have-an-astronaut-live-in-space-for-a-full-year/) nota una conseguenza inattesa e poco considerata dell’avaria della *Soyuz*: Frank Rubio potrebbe diventare il primo astronauta NASA a trascorrere un anno *effettivo* ininterrotto in orbita. La missione di Scott Kelly di qualche anno fa, presentata come *“un anno nello spazio”*, è durata in realtà 340 giorni, non 365. Nel frattempo, altri astronauti NASA si sono avvicinati a questo traguardo: fra il 2019 e il 2020, Christina Koch ha trascorso quasi 329 giorni continuativi nello spazio, e Mark Vande Hei ne ha passati 355. Entrambi hanno raggiunto queste durate a casa di cambiamenti nei piani di volo avvenuti dopo la loro partenza dalla Terra.

Vande Hei è attualmente il detentore del record statunitense; Rubio potrebbe batterlo, visto che è in orbita dal 21 settembre 2022 e al momento è previsto che la *Soyuz MS-23* lo riporti sulla Terra dopo il 21 settembre 2023, prolungando notevolmente la sua missione.

Il record assoluto, tuttavia, è russo: Valery Polyakov trascorse 438 giorni continuativi a bordo della stazione sovietica *Mir* negli anni Novanta. Al secondo posto c’è un altro russo, Sergey Avdeev, che ne passò 379.

Pubblicazione iniziale:
[11.1.23](https://attivissimo.blogspot.com/2023/01/soyuz-in-avaria-nello-spazio-verra.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/3895549353165138918 "Post per email")

Labels:
[spazio](https://attivissimo.blogspot.com/search/label/spazio)

#### Nessun commento:

[Posta un commento](https://www.blogger.com/comment/fullpage/post/7421441/3895549353165138918)

[Post più recente](https://attivissimo.blogspot.com/2023/01/podcast-rsi-story-hert-il-computer-meno.html "Post più recente")

[Post più vecchio](https://attivissimo.blogspot.com/2023/01/stasera-il-primo-tentativo-di-lancio.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/3895549353165138918/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqiptar
Српски језик
Svenska
Swahili
ไทย
Filipino
Türk
Українське
اردو
Việt
ייִדיש
中文 (简体字)
中文 (正體字)

![](https://blogger.googleusercontent.com/img/b/R29vZ2xl/AVvXsEhQ-_-OkaZJxWiZ8HkG3dGC9gbuPA1qB0VDZQ_nOM3eKADHVNjFHFpuxfv0jRYUqMFEy9I7T68WBC4RqG2fgk0...