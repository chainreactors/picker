---
title: Elon Musk ripristina gli account Twitter di Donald Trump e altri istigatori di odio e seminatori di fake news. È ora di decidere cosa fare
url: http://attivissimo.blogspot.com/2022/11/elon-musk-ripristina-gli-account.html
source: Il Disinformatico
date: 2022-11-22
fetch_date: 2025-10-03T23:25:36.216062
---

# Elon Musk ripristina gli account Twitter di Donald Trump e altri istigatori di odio e seminatori di fake news. È ora di decidere cosa fare

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/21

### Elon Musk ripristina gli account Twitter di Donald Trump e altri istigatori di odio e seminatori di fake news. È ora di decidere cosa fare

[![](https://blogger.googleusercontent.com/img/b/R29vZ2xl/AVvXsEhk-_uw7uqd6HdQOzN9iiTwloesAmUyehTgZyssMPFm-mmvxOqT4qMUHYmq0Xp8a80ymVhD1wvmyGp_IDufclBc5E2fLrtsdzI9-FHSULI-lQAxUDqWJZt6B7f9Iz85vhNpwqLw3U0-3fsgfULHnEE5IHyiisw2X6-9pAT1uogygR-S6ab03-k/s320/Screenshot%202022-11-20%20at%2021.31.42.png)](https://blogger.googleusercontent.com/img/b/R29vZ2xl/AVvXsEhk-_uw7uqd6HdQOzN9iiTwloesAmUyehTgZyssMPFm-mmvxOqT4qMUHYmq0Xp8a80ymVhD1wvmyGp_IDufclBc5E2fLrtsdzI9-FHSULI-lQAxUDqWJZt6B7f9Iz85vhNpwqLw3U0-3fsgfULHnEE5IHyiisw2X6-9pAT1uogygR-S6ab03-k/s597/Screenshot%202022-11-20%20at%2021.31.42.png)

*Ultimo aggiornamento: 2022/11/21 10:35.*

L’account Twitter dell’ex presidente statunitense Donald Trump,
[sospeso](https://slate.com/technology/2021/01/trump-twitter-ban-followers-capitol-riot.html)
poco dopo l’assalto di centinaia di persone al Congresso statunitense del 6
gennaio 2021 (come i suoi account Facebook, Instagram e YouTube) quando aveva
quasi 89 milioni di follower, è stato ripristinato da Elon Musk dopo che il
nuovo proprietario di Twitter ha lanciato un
[sondaggio](https://twitter.com/elonmusk/status/1593767953706921985)
sull’argomento.

Musk dice che quasi il 52% degli account partecipanti (privi di qualunque
autenticazione e quindi potenzialmente comprendenti bot) ha votato a favore
della disattivazione della sospensione.

Per ora Trump ha deciso di non far uso dell’account dicendo che non vede
motivi per usarlo, ma ha incoraggiato chi lo segue su Truth Social (il social
network fondato da lui) a partecipare al sondaggio di Musk. Prima della
sospensione, Trump dominava le notizie specificamente attraverso i suoi tweet,
per cui la sua dichiarazione di scarso interesse suona poco plausibile.

Quello di Trump non è l’unico account ripristinato negli ultimi giorni. Anche
[Babylon Bee](https://gizmodo.com/elon-musk-twitter-talulah-riley-exwife-babylon-bee-hbo-1849612817)
e
[Jordan Peterson](https://gizmodo.com/jordan-peterson-sir-mr-surrogate-dad-sir-please-ret-1840059957), due account banditi tempo addietro per i loro ripetuti attacchi sessisti e
omofobi, sono tornati su Twitter. Lo stesso vale per
[Project Veritas](https://en.wikipedia.org/wiki/Project_Veritas),
ripetutamente finito in tribunale per aver pubblicato video falsi con chiare
connotazioni politiche e
[bandito](https://edition.cnn.com/2021/02/11/tech/twitter-project-veritas/index.html)
da Twitter a gennaio 2021 dopo ripetuti tentativi di usare il social network
per disseminare informazioni private di persone.

La riattivazione dell’account di Donald Trump è probabilmente il segnale più
chiaro del nuovo corso di Twitter voluto da Elon Musk: ridare una piattaforma
a istigatori di odio e intolleranze e disseminatori di *fake news*, in
nome di una asserita “libertà di espressione assoluta” dichiarata
ripetutamente da Musk.

In realtà più che difendere la libertà di espressione sembra che Musk voglia
dare briglia sciolta a chi vuole odiare, discriminare e insultare. Se volete
un assaggio di questa briglia sciolta, date un’occhiata al fiume di commenti
di puro odio a
[questo mio thread](https://twitter.com/disinformatico/status/1594313275314909184)
su Twitter:

> Comunicazione di servizio: chiunque venga qui a dirmi che la riattivazione
> dell'account Twitter di Donald Trump è solo "libertà di parola" verrà
> bloccato. Non ho tempo da perdere con chi non capisce che la libertà di
> parola non include quella di gridare "al fuoco!" in un cinema.
>
> La "libertà di parola" di cui blaterano questi suoi paladini è solo una
> scusa per poter incitare all'odio e alla discriminazione senza pagarne le
> conseguenze.
>
> E no, non sono interessato a intavolare un dibattito. Blocco, punto e basta.
> Per la stessa ragione per cui non sto ad ascoltare una zanzara o discutere
> con una cellula cancerosa.
>
> E per quelli che mi accusano che così faccio "censura": no. La libertà di
> parola non include l'obbligo di ascoltare. Sarebbe ora di capirlo. Scelgo di
> non ascoltare gli hater. Tutto qui.
>
> Per chi mi chiede esempi di come sta venendo applicata questa presunta
> "libertà di parola": guardate i commenti a questo thread.
>
> Per quelli che "ma Twitter è un'impresa privata e fa quello che gli pare":
> no. Anche un giornale è un'impresa privata: non vuol dire che abbia il
> diritto di sbattere la tua faccia e il tuo indirizzo di casa in prima pagina
> dicendo "Pedofilo, prendetelo".
>
> Per quelli che "ma allora dovresti vendere la tua Tesla": so distinguere fra
> prodotto e fabbricante.
>
> Lo spettacolo del nugolo di hater, gente mai vista prima, che accorrono a
> dirmi "e allora bloccami" condito da vari insulti, è davvero notevole.
> Moscerini che si lanciano contro un parabrezza gridando "beccati
> questaaaaaa!!!!!"

Già prima della gestione Musk Twitter era un ricettacolo di *hater* di
tutti i generi, ma questa caratteristica è destinata ad acuirsi se vengono
dati segnali forti di accettabilità come appunto il ripristino dell’account di
Donald Trump. Mentre scrivo queste righe, gli *hater* sostenitori di
Trump stanno cercando in tutti i modi di imbrattare qualunque mio tweet, anche
quelli non pertinenti, con commenti di insulto e odio.

Come accennavo già qualche settimana fa, per chi ha una presenza professionale
significativa su Twitter si pone il problema di cosa fare di fronte a questa
piega del social network. Restare in un ambiente tossico significa avallare
quella tossicità; lasciarlo significa smettere di far sentire la propria voce
di buon senso proprio dove ce n’è più bisogno (e per molti significa anche una
perdita di lavoro).

Provo a ragionare ad alta voce (o almeno per iscritto) ed esplorare i vari
scenari possibili, anche perché con circa 420.000 follower (ma per fortuna
nessuna dipendenza economica da Twitter) penso di poter dire di essere fra
coloro che hanno su Twitter una presenza significativa, e comunque questi
ragionamenti possono essere utili a chiunque. Se avete commenti o
suggerimenti, mi interessano, ancora di più del solito.

Nel frattempo, ho aggiunto delle info al profilo usando l’opzione
[*Modifica il profilo professionale*](https://twitter.com/settings/professional_profile), che permette di mostrare nel profilo
*“la posizione, le indicazioni stradali, gli orari e/o le informazioni di
contatto dell'attività”*. La differenza, vista attraverso un account di test che non mi segue, è
mostrata qui sotto.

[![](https://blogger.googleusercontent.com/img/b/R29vZ2xl/AVvXsEha0oOk6-g0su75oqG9DADT8-f6x4ZTO2jV3HEGzFw3UynMc0AgNIbs8_izkPUH1qAlEm9DJ_Rf6vH0dp6AUqXXiZTAzUixUHqRZcKya3WWjJgXABLrYnw4GYHSZAkXP9Nya9UE6UUDJc6yUKsOLz1Xi7GoihvfKVN2Q1R8DxFq9zLGKqm-7MQ/s16000/Screenshot%202022-11-21%20at%2010.06.15.png)](https://blogger.googleusercontent.com/img/b/R29vZ2xl/AVvXsEha0oOk6-g0su75oqG9DADT8-f6x4ZTO2jV3HEGzFw3UynMc0AgNIbs8_izkPUH1qAlEm9DJ_Rf6vH0dp6AUqXXiZTAzUixUHqRZcKya3WWjJgXABLrYnw4GYHSZAkXP9Nya9UE6UUDJc6yUKsOLz1Xi7GoihvfKVN2Q1R8DxFq9zLGKqm-7MQ/s748/Screenshot%202022-11-21%20at%2010.06.15.png)

Con le informazioni aggiuntive...

[![](https://blogger.googleusercontent.com/img/b/R29vZ2xl/AVvXsEj_AofGEx-btXPGsOeUv-WmQvuPwriHBvPK4osdzOfAPQlcsHcPUMx5DTX9iUMlZ_UdAzqDhztMeh5wc8sfhzyhNfHEXiR12Abvo3ErCZLuF9U6oPGtTHrnW3H53rK0tXgL2m1-8Ekuv8jp5kTDrNL7H4XINliQnSGBkesaMEs_qWkC8SnCk-M/s16000/Screenshot%202022-11-21%20at%2010.06.44.png)](https://blogger.googleu...