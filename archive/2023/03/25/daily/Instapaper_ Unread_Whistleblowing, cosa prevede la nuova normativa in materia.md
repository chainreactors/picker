---
title: Whistleblowing, cosa prevede la nuova normativa in materia
url: https://www.wired.it/article/whistleblowing-direttiva-decreto-legislativo-italia-anac-cosa-prevede/
source: Instapaper: Unread
date: 2023-03-25
fetch_date: 2025-10-04T10:40:12.809777
---

# Whistleblowing, cosa prevede la nuova normativa in materia

[Skip to main content](#main-content)

Apri il menu di navigazione

Menu

[![Wired Italia](/verso/static/wired-us/assets/logo-header.svg)](/)

Cosa prevede la nuova normativa sul whistleblowing

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

More*Chevron*

[Cerca

Cerca](/search/)

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

Close Banner

Close

[![Wired Next Fest](/verso/static/wired/assets/wnf-156x40.png)](https://eventi.wired.it/nextfest25-trentino)

00

Giorni

:

00

Ore

:

00

Minuti

:

00

Secondi

[Iscriviti, ingresso gratuito](https://eventi.wired.it/nextfest25-trentino/ticket)[3-5 ottobre, Rovereto](https://eventi.wired.it/nextfest25-trentino)

[Francesco Lalli](/contributor/francesco-lalli/)

Il commento

23.03.2023

# Cosa prevede la nuova normativa sul *whistleblowing*

Istituzione di un apposito canale, tutela dei segnalanti e dei facilitatori e ampliamento degli illeciti: finalmente è stato finalizzato il decreto attuativo della direttiva europea sulle segnalazioni anonime

![Una donna al telefono](https://media-assets.wired.it/photos/6418284b5aff77c420d41bbf/16:9/w_2560%2Cc_limit/1396605216)

Una donna al telefonoFangXiaNuo/Getty Images

Dopo una **gestazione elefantiaca** e un parto quantomai travagliato, il **decreto attuativo della direttiva europea n. 1937 del 2019** sul [***whistleblowing***](https://www.wired.it/article/whistleblowing-italia-legge-direttiva-europa/) è stato approvato lo scorso **9 marzo** dal Consiglio dei ministri, recepiti i pareri delle commissioni parlamentari. I tempi di reazione del Legislatore italiano all’input comunitario si sono rivelati - come spesso accade - non propriamente fulminei, tanto da aver imposto l’apertura dell’ennesimo **procedimento di infrazione** nei confronti del nostro paese davanti alla Corte di giustizia europea.

Le nuove disposizioni entreranno definitivamente **in vigore dal 15 luglio 2023** per la maggior parte dei destinatari e saranno rivolte, in buona sostanza, **sia agli enti pubblici,** ad esclusione dei comuni con meno di 10mila abitanti, sia agli **enti privati** con più di 50 dipendenti, ovvero a quelli, fra i privati, che operano in alcuni **specifici settori**, come, ad esempio, nell’ambito di prodotti e mercati finanziari, della [**tutela dell’ambiente**](https://www.wired.it/article/legno-speciale-cattura-anidride-carbonica/) **o dei** [**trasporti**](https://www.wired.it/article/lufthansa-offerta-ita-airways/), indipendentemente dal numero di dipendenti.

## L’attuale disciplina e le novità del decreto

**L’Italia non parte da zero**. Il nostro paese, infatti, si era già dotato di una disciplina dedicata alla tutela dei *whistleblowers*, prima nel settore pubblico e, a partire dal 2017, anche per gli enti che operano esclusivamente nel settore del privato. **Cosa cambia**, allora, con l’introduzione del decreto di attuazione della direttiva? La prima grande novità, quantomeno per gli **enti privati**, va rinvenuta proprio **nell’obbligo** (e non più nella mera facoltà) **di istituire canali di** [**segnalazione**](https://www.wired.it/article/topi-new-york-positivi-covid-19-studio/) **interna** e di introdurre strumenti approntati alla concreta **tutela dei segnalanti**. Per i privati, infatti, l’istituzione di tali sistemi era, sino a oggi, rimessa alla libera scelta di dotarsi di un Modello di organizzazione gestione e controllo, conformemente alle previsioni del decreto legislativo 231/2001.

In altri termini, ai sensi della **normativa** appena richiamata (**tuttora in vigore**), l’ente nell’ambito del quale siano commessi dei reati può riuscire ad andare **esente da conseguenze sanzionatorie** se dimostra, fra l’altro, di aver introdotto efficaci **protocolli di** [***whistleblowing***](https://www.wired.it/article/whistleblowing-italia-legge-direttiva-europa/)**.** I sistemi di *whistleblowing* previsti dal decreto legislativo 231/2001 - e, per gli aspetti fondamentali, richiamati anche dal nuovo decreto - sono ritenuti **idonei se garantiscono**, attraverso canali informatici protetti, la **riservatezza del segnalante**, ponendolo al sicuro da qualsiasi conseguenza ritorsiva o discriminatoria legata alla segnalazione (da individuarsi ad esempio in licenziamenti, demansionamenti, pressioni ed attività di [*mobbing)*](https://www.wired.it/article/emozioni-al-lavoro-libro-francesca-romana-puggelli/), anche attraverso l’introduzione di
**severe sanzioni disciplinari** a carico di chi si rende **responsabile** della cosiddetta ***retaliation***.

Oltre all’abbandono della facoltà in favore dell’obbligo di istituire canali di *whistleblowing*, un’altra novità sostanziale può sicuramente individuarsi nell’**ampliamento degli illeciti oggetto di segnalazioni**. Il decreto estende il *whistleblowing* non solo alle “materie” di rilievo squisitamente penalistico già considerate dal decreto legislativo 231 (**corruzione e frodi**, in primis), ma anche a **malpractice,** non necessariamente **delittuose,** che incidono direttamente **sugli interessi strategici comunitari** (privacy, antitrust, ambiente), o a condotte che si assumono essere in **violazione degli standard etici** a cui gli enti intendono spontaneamente aderire. Da quest’ultima prospettiva, il *whistleblowing* assume un ruolo cruciale anche per l’*enforcement* delle iniziative di Corporate Social Responsibility che sempre più caratterizzeranno lo standing degli operatori economici nel contesto globale.

Il decreto estende, inoltre, le **tutele** rivolte al segnalante anche ai soggetti che lo hanno supportato nel processo di segnalazione, i cosiddetti “**facilitatori**”, oltre ad ulteriori **figure a lui “vicine” come colleghi e, in certi casi, familiari**. Nella disciplina tracciata dal decreto, l’**Autorità nazionale anticorruzione** (Anac) **assume un ruolo ancora più incisivo** di quello che già gli spetta in forza dei suoi compiti e poteri istituzionali. L’Autorità è, in primo luogo, investita del potere di **sanzionare gli enti** che si renderanno inadempienti agli obblighi del decreto. In seconda istanza, l’Anac sarà depositaria di un **canale di segnalazione “esterno”** alle imprese, che i *whistleblower* potranno sempre utilizzare, anche (e soprattutto) laddove la segnalazione attraverso i canali “interni” all’impresa non dovesse ottenere riscontro.

Il cambiamento di rotta, soprattutto per quanto riguarda gli **enti privati**, sembra, dunque, essere
decisamente netto, specialmente se si considera un’ulteriore, dirompente, novità della disciplina e cioè **la possibilità di rendere la segnalazione “pubblica”,** attraverso i **mass media o i social**. L’***extrema ratio*** è riconosciuta al segnalante qualora abbia, senza seguito, azionato i debiti canali interni ed esterni o, ancora, se abbia fondato motivo di ritenere che l’illecito denunciato possa costituire una minaccia concreta per l’interesse pubblico o l’integrità dell’amministrazione pubblica o dell’ente privato. Concludendo, seppur affannosamente, l’**Italia sembra aver aderito agli standard europei in materia di** ***whistleblowing*** che, alla luce delle osservazioni delle maggiori organizzazioni impegnate nel contrasto alla corruzione, è da ritenersi uno fra gli strumenti più efficaci per la lotta al malaffare. In questi termini, come osserva il presidente dell’Anac Giuseppe Busia: “***La tutela del whistleblower è un diritto fondamentale**, (...) e rappresenta un’estensione del diritto di libertà di espressione*”.

## Le storie da non perdere di Wired

* È iniziato a Rovereto il Wired Next Fest Trentino. Incontri, eventi, workshop e attività ...