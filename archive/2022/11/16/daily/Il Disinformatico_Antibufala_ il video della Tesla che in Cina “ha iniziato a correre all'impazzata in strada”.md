---
title: Antibufala: il video della Tesla che in Cina “ha iniziato a correre all'impazzata in strada”
url: http://attivissimo.blogspot.com/2022/11/antibufala-il-video-della-tesla-che-in.html
source: Il Disinformatico
date: 2022-11-16
fetch_date: 2025-10-03T22:54:55.308098
---

# Antibufala: il video della Tesla che in Cina “ha iniziato a correre all'impazzata in strada”

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/15

### Una Tesla in Cina *“ha iniziato a correre all'impazzata in strada”*, secondo *Repubblica*. Non proprio

[![](https://blogger.googleusercontent.com/img/b/R29vZ2xl/AVvXsEiBKUmaNrSb6Jf7IWGIOQVyIg33dwIyeqbvTbQXZIlyZ-cC2hd6BmYXogFksfgXm_uJbxyQWcIabnQA6ss04wnOIJ6pWXZydP9PesOT9-pYANDGl6wunpWWEWhb-DIj2ovSOhLbghIIiPgzOy9e47-otGMz3fQeMxmbEm4xhMKM1koR8Ml1QQI/s320/Screenshot%202022-11-14%20at%2017.31.31.png)](https://blogger.googleusercontent.com/img/b/R29vZ2xl/AVvXsEiBKUmaNrSb6Jf7IWGIOQVyIg33dwIyeqbvTbQXZIlyZ-cC2hd6BmYXogFksfgXm_uJbxyQWcIabnQA6ss04wnOIJ6pWXZydP9PesOT9-pYANDGl6wunpWWEWhb-DIj2ovSOhLbghIIiPgzOy9e47-otGMz3fQeMxmbEm4xhMKM1koR8Ml1QQI/s1026/Screenshot%202022-11-14%20at%2017.31.31.png)

*Pubblicazione iniziale: 2022/11/15 2:02. Ultimo aggiornamento: 2023/03/01 11:15.*

È arrivata anche sui *media* italiani la notizia di un incidente mortale
avvenuto in Cina alcuni giorni fa. Per come ne parla per esempio
[*Repubblica*](https://video.repubblica.it/mondo/cina-la-folle-corsa-della-tesla-l-auto-sfreccia-a-tutta-velocita-colpendo-tutto-cio-che-trova/431816/432772?ref=RHLF-BG-I374515750-P7-S1-T1&videorepmobile=1), una Tesla Model Y avrebbe
*“iniziato a correre all'impazzata in strada”*, come se l’auto avesse
fatto tutta da sola. Lo stesso articolo descriveva inizialmente Elon Musk come
un *“magnate russo”* [sic], come si vede nello screenshot qui accanto,
quindi potete immaginare con quanta cura sia stato redatto.

Dell’incidente parla anche la Rai in un
[servizio](https://www.rainews.it/video/2022/11/tesla-lanciata-a-folle-velocit-le-telecamere-a-circuito-chiuso-riprendono-lincidente-mortale-06a60958-096a-4005-9213-50c36fcb7641.html?wt_mc=2.social.tw.red_tesla-lanciata-a-folle-velocit-le-telecamere-a-circuito-chius)
che parla di una *“Tesla che provoca un incidente mortale”*, anche qui
come se il veicolo avesse agito in totale autonomia. Ma in realtà c’era un
conducente a bordo.

Né Rai né *Repubblica*, dopo aver mostrato il video impressionante e
acchiappaclic dell’incidente, hanno ritenuto utile informare i loro lettori
dei dettagli tecnici della vicenda, limitandosi a uno scarno riassunto che
include il triste bilancio di due morti e tre feriti. Questa scelta lascia
facilmente nel lettore l’impressione che l’auto sia impazzita e che per
estensione i veicoli elettrici a guida assistita (spesso erroneamente
descritti come *“a guida autonoma”*) siano pericolosi e incontrollabili.
Provo a chiarire come stanno realmente le cose.

Ho scelto di non incorporare qui il video ma di descriverlo, perché è davvero
spaventoso e non voglio attirare clic morbosi. Chi vuole esaminarlo può farlo
per esempio
[qui](//www.youtube.com/watch?v=DtWdE4ua9Q8) oppure
[qui](https://www.youtube.com/watch?v=7csgV2CuKNg). Il video mostra
l’intera sequenza dell’evento, ricostruita montando le riprese delle
numerosissime telecamere di sorveglianza situate lungo il percorso dell’auto.

Nel video si vede che la Model Y dapprima accosta a bassa velocità, quasi si
ferma al lato della strada, e poi ritorna in carreggiata, accelerando
bruscamente e quasi investendo un ciclista, scansando con una violenta
sterzata una persona in scooter e poi sfrecciando a velocità sempre più
sostenuta lungo la strada rettilinea che attraversa il centro abitato,
investendo in pieno un motociclista e di striscio un ciclista e poi colpendo
frontalmente un furgone. La collisione la fa sbandare e concludere la propria
corsa contro degli oggetti sul ciglio della strada dopo circa due chilometri e
mezzo. L’intera sequenza dura una trentina di secondi.

L’incidente è avvenuto a Chaozhou, nella provincia di Guangdong, nella Cina
meridionale. Il video riporta la data del 5 novembre 2022.

Nel video non si vede nessuna accensione delle luci posteriori di frenata. Un
membro della famiglia del conducente (che è un uomo di 55 anni, che ha
riportato delle ferite) ha dichiarato che il pedale del freno dell’auto non
rispondeva e che anche quando il conducente ha cercato di mettere l’auto in
Park il veicolo ha continuato la propria corsa.

Tesla, che ha i dati di telemetria dell’auto, dichiara invece (secondo [Tesmanian](https://www.tesmanian.com/blogs/tesmanian-blog/tesla-is-fully-cooperating-with-authorities-over-the-crash-that-killed-two-the-driver-pressed-the-accelerator)) che non è vero
che i freni non funzionavano. La telemetria, dice, indica che l’acceleratore è stato
premuto a fondo e che il conducente non ha agito sul pedale del freno. Gli
stessi dati indicano anche che il conducente ha premuto quattro volte il
pulsante *Park* e che le luci di frenata si sono accese e spente brevemente.
Sulle Tesla, tenere premuto a lungo il pulsante *Park* mentre si è in moto
produce l’arresto del veicolo.

Secondo i *media* locali ([Cnevpost](https://cnevpost.com/2022/11/13/fatal-accident-puts-tesla-in-spotlight-in-china/); [Global Times](https://www.globaltimes.cn/page/202211/1279388.shtml)), che pubblicano altre foto dell’incidente, il conducente aveva accostato
davanti al negozio di materiali da costruzione che gestisce e quando ha
premuto il pedale del freno ha notato che era troppo duro per consentire di
fermare completamente l’auto. Gli ultimi 1400 metri circa sarebbero stati
percorsi dopo che la gomma anteriore sinistra era scoppiata. Il conducente è
un ex camionista e la Tesla distrutta è la sua. La polizia locale ha escluso
che il conducente fosse sotto l’effetto di alcol o farmaci.

Questi sono i fatti noti fin qui.

----

Le congetture intorno all’incidente abbondano. Molti hanno ipotizzato che si
sia trattato di un malfunzionamento del sistema di guida *assistita* (non
autonoma), il cosiddetto *Autopilot*, ma né il conducente né Tesla hanno
dichiarato che il sistema fosse attivo. In ogni caso, l’assistenza di guida
non può assolutamente comportarsi nel modo che si vede nel video. Gli
sbandamenti e le accelerazioni violente che si vedono nelle immagini non sono
compatibili con l’Autopilot, e comunque qualunque pressione sul pedale del
freno avrebbe disattivato immediatamente l’assistenza di guida.

Un’altra ipotesi è che l’auto abbia iniziato ad accelerare per qualche suo
guasto profondo e la potenza del motore abbia reso vano l’uso dei freni. Ma
dal video si vede che gli stop non si sono accesi se non fugacemente, e di
fatto i freni di qualunque autoveicolo sono progettati per superare anche la
massima potenza del motore.

Una terza ipotesi è che qualche grave difetto nel software di gestione del
veicolo abbia fatto “impazzire” la Tesla, dando massima potenza al motore e
inibendo i freni. Per capire quanto uno scenario del genere sia implausibile,
bisogna tenere presente tre cose:

* I freni sulle Tesla sono un sistema completamente meccanico, che funziona
  anche senza alimentazione elettrica semplicemente premendo il pedale
  apposito. Il software non ha alcun modo fisico di “inibire” i freni. Può
  solo dare comandi di *attivazione* della frenata, ma non può scavalcare
  il pedale del freno. Il rilascio del pedale è un meccanismo a molla: gli
  attuatori comandati dal software possono solo agire *premendo* sul
  pedale.
* Per l’accelerazione, il software ha una serie di controlli incrociati
  severissimi. Qualunque manovra che comporti per esempio accelerazioni
  eccessive, livelli di potenza erogata non accettabili o qualunque altra
  condizione anomala viene semplicemente respinta. In casi estremi, il sistema
  di gestione della batteria (BMS) può addirittura staccare
  *completamente* l’alimentazione elettri...