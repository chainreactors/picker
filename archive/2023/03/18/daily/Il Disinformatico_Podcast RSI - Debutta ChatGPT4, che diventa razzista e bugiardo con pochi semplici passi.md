---
title: Podcast RSI - Debutta ChatGPT4, che diventa razzista e bugiardo con pochi semplici passi
url: http://attivissimo.blogspot.com/2023/03/podcast-rsi-debutta-chatgpt4-che.html
source: Il Disinformatico
date: 2023-03-18
fetch_date: 2025-10-04T10:00:02.552701
---

# Podcast RSI - Debutta ChatGPT4, che diventa razzista e bugiardo con pochi semplici passi

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/17

### Podcast RSI - Debutta ChatGPT4, che diventa razzista e bugiardo con pochi semplici passi

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/16099690.mp3?ts=1678985607&fname=Il_Disinformatico_Debutta_ChatGPT4_che_diventa_razzista_e_bugiardo_con_pochi_semplici_passi.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

**Attenzione:** Questo articolo contiene citazioni di turpiloquio e di
ideologie aberranti. Si tratta appunto di *citazioni* di frasi generate
dall’intelligenza artificiale, non di affermazioni fatte da me.

---

*[CLIP AUDIO: scena da Blade Runner, rimontata per brevità]*

Questa celebre scena iniziale dal film *Blade Runner* di Ridley Scott è
un test che serve a distinguere gli esseri umani dagli androidi o*replicanti*, come vengono chiamati nel film, in base alle loro reazioni a domande
stressanti di questo tipo. Le intelligenze sintetiche dei replicanti crollano
e reagiscono violentemente a queste situazioni.

Pochi giorni fa OpenAI ha rilasciato GPT-4, la versione più recente (e a
pagamento) del suo popolarissimo *chatbot* ChatGPT basato
sull’intelligenza artificiale. L’ho provata per voi, confrontandola con
ChatGPT3, la versione gratuita usata da milioni di persone per generare testi,
scrivere programmi e fare i compiti a scuola al posto loro, e l’ho sottoposta
a un test simile a quello di *Blade Runner.*

Non è andata bene: ChatGPT3 ha mentito spudoratamente, mentre GPT-4,
opportunamente manipolato, ha partorito un testo intriso di odio razziale e
turpiloquio che in teoria non dovrebbe poter generare, e vi avviso che ne
sentirete alcuni brani parzialmente censurati dove possibile. Se state
pensando di usare queste nascenti intelligenze artificiali per studio o per
lavoro, ci sono alcune cose che è meglio sapere per evitare disastri e
imbarazzi.

Benvenuti alla puntata del 17 marzo 2023 del *Disinformatico*, il podcast
della Radiotelevisione Svizzera dedicato alle notizie e alle storie strane
dell’informatica. Io sono Paolo Attivissimo.

*[SIGLA di apertura]*

ChatGPT è sulla bocca di tutti: questo software, al quale si possono fare
domande in linguaggio naturale, presso il sito
[chat.openai.com/chat](https://chat.openai.com/chat), ottenendo
risposte eloquenti che sembrano scritte da una persona di buona cultura, ha
raggiunto
[100 milioni](https://www.reuters.com/technology/chatgpt-sets-record-fastest-growing-user-base-analyst-note-2023-02-01/)
di utenti attivi mensili a gennaio 2023, due soli mesi dopo il debutto,
diventando così l’applicazione per consumatori con la crescita più rapida di
sempre.

ChatGPT genera articoli, temi, barzellette, programmi e persino poesie
partendo dalle istruzioni che gli scrive l’utente, e lo fa in moltissime
lingue, compreso l’italiano
*[come ho raccontato nel
[podcast dell’8 dicembre 2022](https://www.reuters.com/technology/chatgpt-sets-record-fastest-growing-user-base-analyst-note-2023-02-01/)]*. Secondo OpenAI, la società finanziata da Microsoft che ha creato ChatGPT,
la nuova versione 4 di questo software è in grado di analizzare le immagini,
per esempio generando una ricetta sulla base di una foto degli ingredienti
disponibili, ed ha capacità di “ragionamento” e di risoluzione dei problemi
nettamente superiori a quelle della versione 3.

Queste nuove capacità possono offrire aiuti enormi (immaginate un’app che
descrive verbalmente un ambiente a una persona cieca) ma potrebbero anche
eliminare intere categorie di posti di lavoro che hanno un notevole contenuto
testuale e intellettuale. Per esempio, ChatGPT4 è in grado di leggere le
agende di tre persone e fissare un appuntamento scegliendo un orario in cui
sono tutte disponibili: un compito normalmente svolto da assistenti e
segretari in carne e ossa.

Il problema è che ChatGPT4 è a pagamento e costa 20 dollari al mese, anche se
alcuni dei suoi servizi sono
[disponibili](https://blogs.bing.com/search/march_2023/Confirmed-the-new-Bing-runs-on-OpenAI%E2%80%99s-GPT-4)
a costo zero nel motore di ricerca Bing di Microsoft, mentre la versione
precedente, meno potente, è gratuita, e quindi è quella di gran lunga più
usata. Milioni di persone usano questi assistenti testuali ogni giorno, e lo
fanno quasi sempre senza essere consapevoli dei limiti di questi software,
fidandosi ciecamente dei testi che generano.

Uno di questi limiti, forse il più importante, va sotto il nome tecnico di*[allucinazione](https://en.wikipedia.org/wiki/Hallucination_%28artificial_intelligence%29).* Vuol dire che questi software a volte si inventano completamente i risultati
richiesti dagli utenti e lo fanno in maniera estremamente autorevole. Sono dei
bugiardi dalla parlantina incrollabile. Se l’utente non conosce bene
l’argomento per il quale li usa ed è molto attento, rischia di non accorgersi
che i risultati sono falsi e inattendibili. Queste allucinazioni sono
mescolate a “ragionamenti” esatti e complessi, e quindi è facile dare troppa
fiducia a queste applicazioni.

Per esempio, ho chiesto a ChatGPT3, in italiano, di immaginare di tenere in
mano una mela e di lasciarla andare, e poi di descrivermi che cosa sarebbe
successo. La sua risposta è stata notevole:
*“la mela cadrà verso il basso a causa della forza di gravità.”*

Gli ho chiesto di immaginare di fare la stessa cosa con un palloncino pieno di
elio, e la sua risposta è stata
*“il palloncino si alzerà verso l'alto invece di cadere verso il basso come
la mela. Ciò è dovuto al fatto che l'elio all'interno del palloncino è meno
denso dell'aria circostante, quindi l'elio subirà una forza di
galleggiamento verso l'alto.”*

Quando gli ho chiesto di immaginare questi due esperimenti svolti sulla Luna,
ChatGPT3 ha risposto correttamente che in questo caso sia la mela sia il
palloncino cadrebbero, perché sulla Luna non c’è un’atmosfera che farebbe
galleggiare il palloncino.

[![](https://blogger.googleusercontent.com/img/b/R29vZ2xl/AVvXsEho7haZQKW3Gtsvk40OL9bX95keeb24qOx7-QGDfUvWMbOFwpte9rFpd_q7wORdqHGTIboo_-Gj6zTym7A3Qk6ayd3DbYuvzuGxjbhlWDRaAd9RgVazdJGA2e5B2px3xXNx0oqg75kl4bz34ZaPio2kI5wY78_GWucWY2dVnwtHoKqHufyvBtM/w482-h640/Screenshot%202023-03-15%20at%2012.49.33.png)](https://blogger.googleusercontent.com/img/b/R29vZ2xl/AVvXsEho7haZQKW3Gtsvk4...