---
title: Podcast RSI - Story: Il cielo è pieno di scheletri di robot. La storia degli automi di von Neumann
url: http://attivissimo.blogspot.com/2022/11/podcast-rsi-story-il-cielo-e-pieno-di.html
source: Il Disinformatico
date: 2022-11-11
fetch_date: 2025-10-03T22:26:01.384839
---

# Podcast RSI - Story: Il cielo è pieno di scheletri di robot. La storia degli automi di von Neumann

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/10

### Podcast RSI - Story: Il cielo è pieno di scheletri di robot. La storia degli automi di von Neumann

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://cdn.rsi.ch/podcast/download.cgi?p=%2Frsi%2Funrestricted%2F2022%2F11%2F10%2F0e51ac8d410d85760eb24d460507e2d7_20221110_201336_high.mp3&n=Il_Disinformatico_Disinformatico_Story_Il_cielo_pieno_di_scheletri_di_robot._La_storia_degli_automi_di_von_Neumann.mp3&h=mediaww)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo integrale e i link alle fonti di
questa puntata, sono qui sotto.

---

[![](https://blogger.googleusercontent.com/img/b/R29vZ2xl/AVvXsEgmrf0wWEJgI1_NzY9Fpv3IrupuUbYgpXuVFlTv2QIuuyWABimazGqTc047SxWwUMca3ngfNho29kNcU9s8-pKAC5hVdm60kRAvcSYjW13hRbQk8axSXEknw2oYDw8Y4tDeFoZ-RQ/s320/creeper.jpeg)](https://blogger.googleusercontent.com/img/b/R29vZ2xl/AVvXsEgmrf0wWEJgI1_NzY9Fpv3IrupuUbYgpXuVFlTv2QIuuyWABimazGqTc047SxWwUMca3ngfNho29kNcU9s8-pKAC5hVdm60kRAvcSYjW13hRbQk8axSXEknw2oYDw8Y4tDeFoZ-RQ/s640/creeper.jpeg)

*Credit immagine del listato:
[Rainmaker1973](https://twitter.com/Rainmaker1973/status/1331925429653999616).*

*[CLIP: Rumore ambientale di sala computer d’epoca]*

Siamo nel 1971. A Cambridge, nel Massachusetts, presso la società di ricerca e
sviluppo Bolt Beranek e Newman Inc., che lavora per l’esercito statunitense,
c’è un giovane programmatore, Robert Thomas, che tutti chiamano Bob. Bob ha
appena scritto un programma sperimentale, che verrà battezzato
[*Creeper*](https://en.wikipedia.org/wiki/Creeper_and_Reaper), che è capace di trasferirsi da un computer a un altro attraverso ARPANET,
uno dei precursori di Internet; per l’epoca è un risultato eccezionale.

*Creeper* diventa il primo *worm* informatico, ossia il primo
programma capace di diffondersi e autoreplicarsi nei sistemi informatici che
riesce a raggiungere. Un collega di Bob, Ray Tomlinson, quello che inventerà
l’uso della chiocciolina negli indirizzi di mail, modifica *Creeper* in
modo che invece di trasferirsi crei una *copia* di se stesso e quindi si
moltiplichi. In questo modo nasce il primo *software*
*autoreplicante*, ossia capace di prendere le risorse dell’ambiente per
creare un proprio duplicato.

Che cosa succederebbe se questa capacità si applicasse alle macchine? Se per
esempio si inventasse un robot, come quello proposto di recente da Elon Musk,
e lo si rendesse capace di costruire copie di se stesso? Non è pericoloso?

Questa è la storia degli *automi autoreplicanti*, di come un uomo li
concepì addirittura negli anni Quaranta del secolo scorso, e di come quegli
automi potrebbero contenere la risposta alle domande sull’esistenza di vita
intelligente extraterrestre.

Benvenuti alla puntata dell’11 novembre 2022 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Scopriremo insieme perché il cielo potrebbe essere
pieno di scheletri di robot. Io sono Paolo Attivissimo.

*[SIGLA di apertura]*

[John von Neumann](https://en.wikipedia.org/wiki/John_von_Neumann)
è stato uno dei fondatori dell’informatica moderna. Matematico, fisico,
informatico, collaboratore del progetto Manhattan per la realizzazione della
bomba atomica durante la Seconda Guerra Mondiale, sviluppatore della dottrina
della distruzione reciproca garantita che ha impedito per oltre settant’anni
l’uso militare di armi nucleari, Neumann ha contribuito allo sviluppo di
moltissimi settori della scienza; troppi per citarli tutti qui.

Fra il 1948 e il 1949, in una serie di conferenze alla University of Illinois,
John von Neumann propose il concetto di
[*automa autoreplicante*](https://en.wikipedia.org/wiki/Von_Neumann_universal_constructor), ossia di una macchina capace di creare una copia perfetta di se stessa
usando soltanto le materie prime disponibili nel suo ambiente e una serie di
istruzioni.

È quello che fa, in sostanza, ogni essere vivente. Farlo fare a una macchina
era solo un’idea, un esperimento di fantasia abbastanza grossolano (almeno per
gli standard scientifici di una mente come quella di von Neumann), per capire
se una cosa del genere era almeno concettualmente possibile, perché all’epoca
mancavano le risorse tecniche per realizzare un robot del genere nel mondo
reale.

Ma in campo informatico, dove le cose erano più astratte e semplici,
cominciava a essere fattibile una ricerca più approfondita. Così von Neumann
formalizzò la sua idea insieme al collega Stanislaw Ulam (un altro personaggio
che meriterebbe una storia a parte tutta sua). Propose così gli
[*automi cellulari*](https://en.wikipedia.org/wiki/Von_Neumann_cellular_automaton), ossia dei mondi virtuali ipersemplificati, composti da una griglia di celle
e simulabili con un calcolatore, nei quali le celle potevano essere “vive” o
“morte” e reagivano in base a regole elementari. Per esempio, se una cella
aveva meno di due celle vive adiacenti, moriva, mentre una cella morta con tre
celle vive adiacenti diventava viva. Se avete mai giocato a*[Life](https://it.wikipedia.org/wiki/Gioco_della_vita)*, un gioco per computer nato negli anni Settanta ad opera di John Conway e
tuttora giocabile online, per esempio presso
[Playgameoflife.com](http://Playgameoflife.com), avete interagito
con un automa cellulare.

La cosa sorprendente di questi automi informatici è che da regole
semplicissime emergono comportamenti e strutture di complessità straordinaria.
Lo si vede anche in biologia, per esempio nei rapporti fra le cellule, ed è
possibile usare questi automi semplici per simulare strutture neurologiche
capaci di riconoscimento e apprendimento. L’attuale boom dell’intelligenza
artificiale si basa anche su questa ricerca di ormai settant’anni fa, grazie
alla quale emerge anche l’ipotesi che i comportamenti complessi che osserviamo
in natura siano in realtà la conseguenza di un insieme di regole estremamente
semplici ma applicate in massa e per molto tempo.

Se così fosse, qualunque comportamento sofisticato, dalla traduzione al
disegno artistico alla composizione di una sinfonia, sarebbe riducibile a
poche, semplici istruzioni ripetute tante volte e su vasta scala. I successi
di software di generazione di immagini basati su reti neurali, come DALL-E,
Stable Diffusion e MidJourney, di cui vi ho già raccontato in questo podcast e
la cui versione più recente ha...