---
title: Podcast RSI - Midjourney 5, le foto sintetiche diventano perfette. Anche per le fake news
url: http://attivissimo.blogspot.com/2023/03/podcast-rsi-midjourney-5-le-foto.html
source: Il Disinformatico
date: 2023-03-24
fetch_date: 2025-10-04T10:31:47.208748
---

# Podcast RSI - Midjourney 5, le foto sintetiche diventano perfette. Anche per le fake news

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/23

### Podcast RSI - Midjourney 5, le foto sintetiche diventano perfette. Anche per le fake news

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/16119796.mp3?ts=1679589700&fname=Il_Disinformatico_Midjourney_5_le_foto_sintetiche_diventano_perfette_Anche_per_le_fake_news.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle fonti di questa puntata, sono qui sotto.

---

*[CLIP:* “Hai mai messo in dubbio la natura della tua realtà?”*dalla serie TV* Westworld*]*

Pochi giorni fa è stata presentata la nuova versione di Midjourney, un
software di generazione di immagini tramite intelligenza artificiale che
finalmente produce immagini fotorealistiche sintetiche sostanzialmente
indistinguibili dalle fotografie reali, prive dei difetti tipici delle foto
sintetiche offerte sinora.

[![](https://blogger.googleusercontent.com/img/b/R29vZ2xl/AVvXsEgnlKZWTdIj_oq9FTle3AVTBavY4ixcmrk4OQf-LXLHroNMuEp_Xt1uX52igkj5IcFzzTI6SqntyHCJU0NwaSBMt3nTKMLuujdPemQsyeHWn2a_eX77DXATDGq9-TYmYfrO_HiRZUJ3h41KWes3aRAp-_BytLbCpBFcmp-PUkXKdHf2__ihRic/s16000/FrS1JvhXsAEr3Ah.jpg)](https://blogger.googleusercontent.com/img/b/R29vZ2xl/AVvXsEgnlKZWTdIj_oq9FTle3AVTBavY4ixcmrk4OQf-LXLHroNMuEp_Xt1uX52igkj5IcFzzTI6SqntyHCJU0NwaSBMt3nTKMLuujdPemQsyeHWn2a_eX77DXATDGq9-TYmYfrO_HiRZUJ3h41KWes3aRAp-_BytLbCpBFcmp-PUkXKdHf2__ihRic/s1024/FrS1JvhXsAEr3Ah.jpg)

Immagine generata da
[@VickijEth](https://twitter.com/VickijEth/status/1636131747011207170) con Midjourney 5.

Questo spalanca le porte a un’ondata di *fake news*, di notizie false
accompagnate e rinforzate da immagini che sembrano documentare, con la potenza
emotiva tipica delle fotografie, degli eventi che in realtà non sono mai
accaduti.

Per muoverci in questo strano, nuovo mondo dovremo imparare nuovi strumenti e
dovremo abituarci, come i protagonisti della serie televisiva
*Westworld*, a mettere in dubbio anche noi la natura della nostra realtà.

Benvenuti alla puntata del 24 marzo 2023 del *Disinformatico*, il podcast
della Radiotelevisione Svizzera dedicato alle notizie e alle storie strane
dell’informatica. Io sono Paolo Attivissimo.

*[SIGLA di apertura]*

Le notizie false, e le
[foto false](https://www.businessinsider.com/fake-photos-history-2011-8)
usate per renderle più credibili, non sono certo una novità. Le
[prime fotografie alterate](https://faculty.cc.gatech.edu/~beki/cs4001/history.pdf)
per “documentare” eventi mai avvenuti o per creare immagini di propaganda
risalgono al 1860: due celebri foto del presidente statunitense Lincoln e del
generale Grant furono fabbricate mettendo le rispettive teste sui corpi di
altre persone.

[![](https://blogger.googleusercontent.com/img/b/R29vZ2xl/AVvXsEjvuRdHg84JaBLzTG8fITpUJ3i-kL2nYcP8S501Ues1zHUCzwWBAwclO9SYy5e9umXjsNpq1qpD07FJ-zJePaDqAECFxCYAQGUv8mLiUzkFAO-CiUmRwwAAUeJuylALAYKWEeZA3I9MRx_3Wwahuy7RWp-JWCKyBqLSaBdBzsRa6WziBZ5_WUI/s16000/Ulysses_S._Grant_at_City_Point.jpg)](https://blogger.googleusercontent.com/img/b/R29vZ2xl/AVvXsEjvuRdHg84JaBLzTG8fITpUJ3i-kL2nYcP8S501Ues1zHUCzwWBAwclO9SYy5e9umXjsNpq1qpD07FJ-zJePaDqAECFxCYAQGUv8mLiUzkFAO-CiUmRwwAAUeJuylALAYKWEeZA3I9MRx_3Wwahuy7RWp-JWCKyBqLSaBdBzsRa6WziBZ5_WUI/s1920/Ulysses_S._Grant_at_City_Point.jpg)

Una *fake news* fotografica diffusa intorno al 1860 mostra il generale
Grant in posa a cavallo, ma solo la testa è sua e proviene da un’altra foto.

Nella prima metà del secolo scorso, Stalin e Mao Tse-Tung avevano l’abitudine
di far rimuovere dalle fotografie ufficiali le persone cadute in disgrazia.
[Governi](https://en.wikipedia.org/wiki/Censorship_of_images_in_the_Soviet_Union), famiglie reali e testate giornalistiche hanno spesso pubblicato immagini
falsificate o pesantemente alterate. Ma nell’epoca pre-digitale queste
manipolazioni richiedevano tempo e talento e lasciavano tracce vistose,
facilmente riconoscibili anche a un occhio poco allenato.

Diffondere una *fake news* accompagnata da immagini di supporto, insomma,
comportava un investimento alla portata di pochi. Con la digitalizzazione
delle immagini queste manipolazioni sono diventate meno impegnative, ma sono
rimaste comunque rilevabili da un occhio attento. Risoluzioni differenti delle
varie parti dell’immagine, ombre orientate in modo sbagliato, pose innaturali
erano i sintomi più frequenti di queste falsificazioni.

Con il passare del tempo e l’evoluzione della tecnologia, insomma, il costo di
realizzazione è sceso progressivamente, mentre il realismo è aumentato ed è
diventato sempre più difficile accorgersi delle alterazioni fotografiche. Ma
il costo è rimasto significativo, per cui i fabbricanti di *fake news* si
sono dovuti accontentare di usare foto reali tolte dal loro contesto
originale: abbastanza efficaci, certo, ma blande e generiche, e soprattutto
smentibili usando servizi come la ricerca per immagini di Google oppure
[Tineye.com](https://Tineye.com) che ne trovino la datazione e la
provenienza originaria degli elementi usati per comporre la foto artefatta.

Il recente arrivo dei generatori di immagini basati su software di
intelligenza artificiale e *machine learning*, come Dall-E o Stable
Diffusion, e delle applicazioni di *deepfake* ha migliorato ulteriormente
il realismo ma non ha risolto la questione del costo: i *deepfake* ben
fatti richiedono potenza di calcolo e soprattutto un archivio personalizzato
di immagini della persona che si vuole simulare, mentre le immagini
fotorealistiche prodotte dai generatori di immagini hanno difetti ben
riconoscibili con un pizzico di allenamento, come la forma mostruosa e
incoerente delle mani delle persone, gli occhi spaiati e disallineati o i
denti totalmente implausibili.

Ma tutto questo è cambiato con la versione 5 del generatore di immagini
Midjourney,
[uscita](https://twitter.com/midjourney/status/1636130389365497857?s=20)
il 15 marzo scorso, che partendo da una semplice descrizione testuale della
foto desiderata produce immagini fotorealistiche false con luci e
ombreggiature coerenti e con mani e occhi perfetti.

[![](https://blogger.googleusercontent.com/img/b/R29vZ2xl/AVvXsEiXDUk8USEBj12WKk36pYB_nF6XbQ7W2q8MUaok8PYsV3xjCu_RUC4imQ2Y46udENwDDf8TYsFSZB5gIVLu_ELRlaTq8E-v7SU5sm60F416H1oOvN2DlXgjbhCH70FhjhUhjOJUrSMAM4RDbOu3MSCiD6rcokJlM_WDJTTl6Xl-UyJ4M3Jkbw4/s16000/4FrS3ZkLXwAQfDvs.jpg)](ht...