---
title: Un hacker sottovalutato - Il Post
url: https://www.ilpost.it/2024/10/17/carmelo-miano-hacker-procure/
source: Over Security - Cybersecurity news aggregator
date: 2024-10-18
fetch_date: 2025-10-06T18:54:38.397451
---

# Un hacker sottovalutato - Il Post

[Newsletter](/newsletter/)[Podcast](/podcasts/)

[Shop](https://abbonati.ilpost.it/negozio/)[Regala](https://abbonati.ilpost.it/regala-il-post/)

[Abbonati](https://abbonati.ilpost.it)

* [Home](https://www.ilpost.it)
  + [Italia](https://www.ilpost.it/italia/)
  + [Mondo](https://www.ilpost.it/mondo/)
  + [Politica](https://www.ilpost.it/politica/)
  + [Tecnologia](https://www.ilpost.it/tecnologia/)
  + [Internet](https://www.ilpost.it/internet/)
  + [Scienza](https://www.ilpost.it/scienza/)
  + [Cultura](https://www.ilpost.it/cultura/)
  + [Economia](https://www.ilpost.it/economia/)
  + [Sport](https://www.ilpost.it/sport/)
  + [Moda](https://www.ilpost.it/moda/)
  + [Libri](https://www.ilpost.it/libri/)
  + [Consumismi](https://www.ilpost.it/consumismi/)
  + [Storie/Idee](https://www.ilpost.it/storie-idee/)
  + [Ok Boomer!](https://www.ilpost.it/ok-boomer/)
  + [Media](https://www.ilpost.it/media/)
  + [Europa](https://www.ilpost.it/europa/)
  + [Altrecose](https://www.ilpost.it/altrecose/)
* [Podcast](https://www.ilpost.it/podcasts/)
* [Newsletter](https://www.ilpost.it/newsletter)
* [I miei preferiti](https://www.ilpost.it/preferiti/)
* [Shop](https://www.ilpost.it/negozio/)
* [Calendario](https://www.ilpost.it/calendario/)
* Area Personale
  + Entra

* [Italia](/italia/)
* Giovedì 17 ottobre 2024

# Un hacker sottovalutato

## Per anni Carmelo Miano, oggi 24enne, ha violato gli archivi delle procure e le caselle mail di decine di magistrati senza essere scoperto

Condividi

* Condividi
* Facebook
* X (Twitter)
* Email
* [Whatsapp](https://wa.me/?text=Un%20hacker%20sottovalutato - https://www.ilpost.it/2024/10/17/carmelo-miano-hacker-procure/)
* [Regala il Post](https://abbonati.ilpost.it/regala-il-post/?utm_source=ilpost&utm_medium=articolo&utm_campaign=share)

![L'hacker Carmelo Miano in un fotogramma di un video registrato da una telecamera nascosta](https://www.ilpost.it/wp-content/uploads/2024/10/17/1729172386-BANZAILIQSOLD1_20241017153856679_a5fbe2146284afbb10a009825f0e03af.jpg)

L'hacker Carmelo Miano in un fotogramma di un video registrato da una telecamera nascosta (Polizia Postale/Ansa)

Caricamento player

Carmelo Miano ha 24 anni e da quando è stato arrestato, all’inizio di ottobre, è stato descritto dai giornali come uno “[smanettone](https://roma.corriere.it/notizie/cronaca/24_ottobre_05/chi-e-carmelo-miano-l-hacker-imprendibile-gela-e-il-bullismo-a-scuola-le-notti-al-pc-alla-garbatella-e-un-tesoro-da-sette-milioni-2862a2ac-d671-40cd-b737-5bfcefd04xlk.shtml)” e un “[mago dell’informatica](https://www.fanpage.it/innovazione/tecnologia/carmelo-miano-la-storia-dellhacker-piu-bravo-ditalia-incastrato-a-24-anni-da-un-errore-banale/)”, uno che si divertiva a fare l’hacker. In realtà le accuse contro di lui sono più gravi di quanto facciano pensare queste definizioni.

Per sua stessa ammissione, Miano ha violato i sistemi informatici del ministero della Giustizia, compresi gli archivi di diverse procure e le caselle mail di decine di magistrati; ha ottenuto milioni di dati degli utenti di TIM, una delle più importanti aziende di telecomunicazioni italiane; ha violato la rete fornita alla Guardia di Finanza dalla società Telespazio, partecipata tra gli altri dall’azienda Leonardo, l’ex Finmeccanica. E tutto questo lo ha fatto dopo essere già stato indagato e perquisito proprio dalla Guardia di Finanza, nel 2021, perché accusato di aver creato un mercato online illecito dove era possibile comprare droga e piccole armi. Per anni, insomma, Miano è stato sottovalutato.

Miano è stato arrestato tra il 1° e il 2 ottobre al termine di una complessa indagine che oltre a coinvolgere esperti di sicurezza informatica della Polizia postale è stata fatta in vecchio stile: gli investigatori hanno piazzato una telecamera nascosta di fronte al suo computer nel monolocale dove viveva, a Roma. Solo così sono riusciti a scoprire i suoi traffici, fino ad allora coperti da una serie di utenze anonime che lo rendevano quasi impossibile da rintracciare. Ora Miano si trova nel carcere di Regina Coeli. Nelle carte dell’inchiesta si legge che la procura ha ottenuto anche il sequestro di 6 milioni e 298mila euro in bitcoin. Capire come li abbia ottenuti non è semplice.

Dopo avergli sequestrato il computer e altri dispositivi elettronici, gli investigatori hanno ricostruito a ritroso la storia di Miano. Fin dall’adolescenza dimostrò di avere una particolare predisposizione per l’informatica. Da un anno lavorava alla NTT Data, una multinazionale giapponese specializzata in consulenza e sicurezza informatica, estranea alle accuse. La Guardia di Finanza si era già accorta di lui tra il 2020 e il 2021, quando la procura di Brescia iniziò a indagare su alcune piattaforme online presenti nel *dark web*, quella parte di Internet non accessibile attraverso i normali browser come Chrome e Safari e i motori di ricerca come Google.

**– Leggi anche:** [Nel dark web non c’è solo roba illegale](https://www.ilpost.it/2016/11/20/dark-web-non-solo-roba-illegale/?utm_source=ilpost&utm_medium=leggi_anche&utm_campaign=leggi_anche)

In un [approfondimento](https://irpimedia.irpi.eu/carmelo-miano-hacker-ministero-giustizia/) su *IrpiMedia*, Raffaele Angius e Simone Olivelli hanno spiegato che la procura sospettava che Miano avesse a che fare con Icarus Market, un mercato online dove avvenivano scambi commerciali illegali, soprattutto droga e armi. Nell’inchiesta erano coinvolti anche i suoi genitori e un vice sovrintendente di polizia in servizio a Gela, in Sicilia, dove all’epoca Miano abitava. Venne ordinata una perquisizione dei suoi dispositivi informatici, che tuttavia non furono sequestrati. Le indagini furono trasferite alla procura di Gela e non è chiaro come mai non portarono a nulla.

Proprio da quella perquisizione Miano iniziò un’intensa attività di infiltrazione nei sistemi informatici della giustizia italiana. Secondo quanto ricostruito dalle indagini della procura di Napoli, fece di tutto per spiare i magistrati che lo avevano indagato e successivamente spostò le sue attenzioni su molte altre procure. Un mese dopo la perquisizione, per esempio, attaccò la Guardia di Finanza con mail di phishing.

Le mail di phishing sono fatte apposta per sembrare comunicazioni legittime da parte di un mittente noto: di solito ricalcano graficamente le comunicazioni ufficiali di qualche grande azienda riproducendone il logo e lo stile. Lo scopo è quello di ingannare il ricevente per truffarlo o – nel caso di Miano – spingerlo a cliccare su qualche link in modo che sul suo computer possa essere scaricato un malware, cioè un programma informatico che può provocare danni o raccogliere e trasmettere dati importanti.

**– Leggi anche:** [Come riconoscere le mail che cercano di fregarvi](https://www.ilpost.it/2021/01/30/mail-phishing-augias/?utm_source=ilpost&utm_medium=leggi_anche&utm_campaign=leggi_anche)

Il primo tentativo di entrare nella rete della Guardia di Finanza non andò a buon fine, così Miano decise di prenderla più alla larga. Tra il 4 e il 5 luglio del 2021, secondo l’accusa, riuscì a rubare i dati di 23 milioni di utenti di TIM compresi nome, cognome, email, indirizzi e password. Pochi giorni dopo ottenne le credenziali di due tecnici di Noovle, una società di TIM che si occupa di gestire la rete cloud del ministero della Giustizia. Con *cloud* ci si riferisce un servizio che offre la gestione di grandi quantità di dati attraverso server connessi tra loro.

Grazie a quelle credenziali Miano entrò in 19 caselle di posta elettronica del personale delle procure di Brescia e di Gela. Tra le caselle di posta violate c’era anche quella di Erica Battaglia, la magistrata che lo aveva indagato a Brescia e titolare di inchieste su altri mercati online illegali. Uno di questi si chiamava “Berlusconi market”. Due amministratori del “Berlusconi market” erano stati arrestati nel 2020: erano noti online come “VladimirPutin” e “EmmanuelMacron”. Le forze dell’ordine sequestrarono cocaina, keta...