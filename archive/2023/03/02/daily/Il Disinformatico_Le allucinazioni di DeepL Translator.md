---
title: Le allucinazioni di DeepL Translator
url: http://attivissimo.blogspot.com/2023/03/le-allucinazioni-di-deepl-translator.html
source: Il Disinformatico
date: 2023-03-02
fetch_date: 2025-10-04T08:29:04.101195
---

# Le allucinazioni di DeepL Translator

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/01

### Le allucinazioni di DeepL Translator (aggiornamento 2023/03/05)

[![](https://blogger.googleusercontent.com/img/b/R29vZ2xl/AVvXsEhufB5oFQA5ooLNfDpLtug4iJ4N09JTLzPm23Tujv-k-MHLguR_eDE0oLeDjDKZvx9e2p4v6BrpzzgTuUoCjsPnYFZJgk92hfvUiCd88LoXd4Q0R1GJOedBG7T3z2HL3y7GWxzrJcDtvuPAeJVNcD0kBVmHO41kJhwjGIcRsvf58cZ4M7tFJnU/s320/Screenshot%202023-03-01%20at%2022.22.33.png)](https://blogger.googleusercontent.com/img/b/R29vZ2xl/AVvXsEhufB5oFQA5ooLNfDpLtug4iJ4N09JTLzPm23Tujv-k-MHLguR_eDE0oLeDjDKZvx9e2p4v6BrpzzgTuUoCjsPnYFZJgk92hfvUiCd88LoXd4Q0R1GJOedBG7T3z2HL3y7GWxzrJcDtvuPAeJVNcD0kBVmHO41kJhwjGIcRsvf58cZ4M7tFJnU/s610/Screenshot%202023-03-01%20at%2022.22.33.png)

Uno dei problemi principali delle intelligenze artificiali attuali ha un nome
tecnico molto specifico:
*[allucinazione](https://en.wikipedia.org/wiki/Hallucination_%28artificial_intelligence%29)*. Vuol dire che questi software hanno la tendenza a inventarsi completamente i
risultati richiesti dagli utenti e farlo in maniera estremamente autorevole.
Sono dei contaballe dalla parlantina incrollabile.

Ho raccontato un
[esempio con ChatGPT](https://attivissimo.blogspot.com/2023/02/una-conversazione-con-chatgpt-no-non-e.html)
pochi giorni fa: stavolta è il turno di
[DeepL Translator](https://www.deepl.com/translator), un servizio
di traduzione automatica basato sull’intelligenza artificiale. Mesi fa ho
aperto un account a pagamento per iniziare un test approfondito di questa
tecnologia, visto che (come molti di voi sanno già) lavoro da decenni nel
campo della traduzione di testi tecnici e questi software potrebbero essere
dei concorrenti pericolosi oppure degli assistenti preziosi.

La mia sperimentazione sta ancora andando avanti, per cui non posso ancora
dare un parere definitivo: per ora credo di poter dire con ragionevole
certezza che DeepL è un buon
*ausilio* per un traduttore *esperto* e già formato
*che ne capisca i limiti* e sia disposto a investirci *molto* tempo
per personalizzarlo (la versione Pro consente di generare glossari
specializzati per i vari tipi o argomenti di traduzione). Ma chiunque pensi
che i traduttori umani non servano più e che basti immettere un testo in DeepL
per ricavarne la traduzione fatta e finita sta preparando il terreno per un
disastroso imbarazzo garantito.

Durante questa sperimentazione ho notato che DeepL ha una particolarità: si
inventa le parole. Se incontra nel testo originale un errore di battitura che
produce una parola che non esiste, *non avvisa dell’errore* ma fabbrica
una traduzione inventata di quella parola.

Non sapevo ancora come si chiamasse questo difetto, finché ho scoperto che lo
stesso fenomeno esiste anche in altre intelligenze artificiali e si chiama,
appunto*, allucinazione*.

Oggi DeepL era particolarmente allucinato. Gli ho dato in pasto un testo
tecnico nel quale a un certo punto la parola *estremità* era stata
scritta senza la *e* iniziale. E così si è inventato, con assoluta
sicumera, la “parola” inglese *stremity* (in inglese *estremità* si
traduce spesso *extremity*). Poi ha incontrato *diposizione* (refuso
al posto di *disposizione*) e ha inventato *diposition*. Poco dopo
ha partorito un discutibilissimo *nondeteriorable* come traduzione
“inglese” di *non deteriorabile*.

Sembrava una persona di lingua italiana che ricorreva al vecchio trucco
*“se non sai una parola in una lingua, prova a usare quella italiana
adattandola allo stile della lingua”*. Se è tedesco, mettici un *-en* in fondo, alla Sturmtruppen; se è
spagnolo, sbattici in coda un *-os* e vai che vai bene così.

Certo, sono errori che un traduttore attento e un correttore ortografico
correttamente installato riusciranno a notare e correggere, ma che succederà a
chi si fida troppo di questi traduttori automatici e non ha gli anni di
esperienza e di competenza linguistica che gli permettono di riconoscere le
loro allucinazioni? A furia di essere usati nelle traduzioni degli
incompetenti, questi termini inventati e sbagliati diventeranno vocaboli
accettati? Mi sa che ne vedremo delle belle.

---

**2023/03/05 20:00.** Licia Corbolante di
[Terminologia etc.](https://www.terminologiaetc.it/) mi ha mandato
[questo suo thread Twitter](https://twitter.com/terminologia/status/1528611543587471360) a proposito delle parole inventate dai sistemi di
traduzione automatica (nel suo caso, il motore di traduzione automatica Naver
Papago, colto a creare vocaboli italiani durante la traduzione dal coreano di
un video, come
[descritto](https://www.facebook.com/1273775402/posts/10229281858252341/)
da Marco Ardemagni su Facebook). Lo pubblico qui con il suo permesso e su sua
gentile proposta per chiarire alcuni dubbi emersi nei commenti al mio
articolo.

Scrive Marco Ardemagni:

> “Mi piacciono altre cose, come le sementi di caldo e girasole”, “Mantenere
> la casa è positivo e negativo per me”, “Le cose con i ricordi sono ricordate
> più deliziosamente”.
>
> Grazie all’amico Luca Lissoni (a cui sono stati a sua volta segnalati) ho
> scoperto il fascino ipnotico dei video della serie Sabzak Salim, in cui una
> giovane coreana (inquadrata sempre di quinta) celebra, con sobria eleganza,
> i fasti della vita da casalinga.
>
> Come se tutto ciò non fosse già sufficiente ad accorrere in massa su questo
> canale youtube, i sottotitoli italiani sfiorano vette inarrivabili di non
> senso, surclassando, a mio avviso, i migliori esiti della poesia
> metasemantica di Fosco Maraini.
>
> La giantina di ceramica, i murciolini di acciaio inossidabile, il tè nero
> che huore a limone, la vaissella, la lavabosca, la pincella, gettano
> inquietanti ombre sulla propria stessa genesi.
>
> Se dal coreano il sottotitolatore automatico arriva all’italiano rimbalzando
> sul francese o sullo spagnolo, come fa a coniare questi fenomenali lessemi
> che non appartengono a nessuno dei repertori lessicali conosciuti e non sono
> nemmeno attestati in rete?
>
> Qualcuno è in grado di formulare ipotesi più credibili?

Risponde Licia Corbolante:

> I sistemi di NMT [*neural machine translation*, traduzione automatica
> neurale] vengono addestrati (*training*) su testi paralleli in lingua
> 1 (L1) e in lingua 2 (L2) da cui ricavano dei loro “vocabolari”
> (*vocabulary*), che però sono incompleti: mancano tutte le parole non
> presenti nei testi usati per il *training*. Va anche considerato che
> il lessico di ogni lingua è un sistema aperto, in continua evoluzione, e
> sarebbe impossibile averne di esaustivi. Oltretutto, sia per questioni di
> spazio richiesto che di tempi di elaborazione, per la NMT è improduttivo
> avere “vocabolari” di grandi dimensioni, che devono invece essere il più
> ridotte possibile.
>
> Come fa allora la NMT a gestire parole
> *out of vocabulary* (*OOV*) che non ha mai incontrato prima?
> Un’opzione è lasciarle nella lingua originale, ma il testo tradotto
> potrebbe risultare incomprensibile. Un’altra opzione è usare “dizionari”
> di supporto a cui la NMT può attingere per le parole mancanti, soluzione
> possibile ma per nulla efficiente e soggetta comunque a errori. Si ricorre
> invece ad altre soluzioni.
>
> Per ottimizzare il processo di traduzione, i sistemi di NMT non operano a
> livello di parole come le intendiamo noi, ma di unità più piccole ottenute
> con particolari tipi di segmentazione, come ad es. sottoparole
> (*subwords*) formate da sequenze di caratteri (*n-gram*), oppure
> singoli simboli che rappresentano le sequenze di caratteri più frequenti e
> che sono ottenuti con particolari algorit...