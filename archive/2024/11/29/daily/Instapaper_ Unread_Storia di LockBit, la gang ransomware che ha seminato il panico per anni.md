---
title: Storia di LockBit, la gang ransomware che ha seminato il panico per anni
url: https://www.wired.it/article/lockbit-ransomware-attacchi/
source: Instapaper: Unread
date: 2024-11-29
fetch_date: 2025-10-06T19:20:12.516072
---

# Storia di LockBit, la gang ransomware che ha seminato il panico per anni

[Skip to main content](#main-content)

Apri il menu di navigazione

Menu

[![Wired Italia](/verso/static/wired-us/assets/logo-header.svg)](/)

Storia di LockBit, la gang ransomware che ha seminato il panico per anni

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

More*Chevron*

[Cerca

Cerca](/search/)

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

[Andrea Daniele Signorelli](/author/adsignorelli/)

Il ritratto

25.11.2024

# Storia di LockBit, la gang ransomware che ha seminato il panico per anni

La polizia ha bloccato il gruppo criminale più noto degli ultimi anni. Ha colpito migliaia di obiettivi, “bucato” multinazionali e guadagnato centinaia di milioni di dollari. È finita davvero?

![Un attacco ransomware](https://media-assets.wired.it/photos/6736f5409f94424487d5a2d5/16:9/w_2560%2Cc_limit/1048265360)

Un attacco ransomwaresolarseven/Getty Images

[È il 19 febbraio 2024](https://www.wired.it/article/cybergang-lockbit-arresti/) quando una [strana scritta](https://x.com/vxunderground/status/1759708760929390879/photo/1) inizia ad apparire sui computer dei membri e degli affiliati di **LockBit, la ransomware gang** che in quattro anni aveva colpito migliaia di obiettivi: *“Abbiamo il vostro codice sorgente, i dettagli relative alle vittime che avete colpito, alla quantità di denaro che avete estorto, ai dati rubati, alle chat e molto altro ancora. **Potremmo farci sentire con voi molto presto**”*.

A lasciare questo minaccioso messaggio non era stata una gang rivale, ma la polizia. Per la precisione la **National Crime Agency (Nca)** britannica che, collaborando nell’operazione battezzata “Cronos” con l’Fbi, l’Europol e altre forze di polizia di tutto il mondo, era riuscita a **infiltrare il gruppo e a mandare offline i sistemi utilizzati da LockBit**, rendendo impossibile proseguire le loro operazioni, arrestando membri e affiliati tra Polonia, Ucraina e Stati Uniti ed emettendo sanzioni per altri presunti membri di base in Russia.

Nel maggio di quest’anno, la gang ha subito un altro duro colpo: sempre la Nca ha infatti rivelato **l’identità del presunto leader di LockBit**, che sarebbe il 31enne **Dmitry Yuryevich Khoroshev**, di nazionalità russa (e quindi, come storicamente avviene in Russia, tollerato dal regime di Putin purché non colpisca in patria) e che è stato colpito da sanzioni, sequestro dei beni e divieto di viaggiare. Contestualmente, il Dipartimento di Stato Usa ha [annunciato](https://www.state.gov/transnational-organized-crime-rewards-program-2/lockbit-ransomware-administrator-dmitry-yuryevich-khoroshev/) una **ricompensa da 10 milioni di dollari** per chiunque fornisca informazioni che possano portare al suo arresto (il capo di LockBit, noto con l’alias di LockBitSupp, ha [negato](https://krebsonsecurity.com/2024/05/u-s-charges-russian-man-as-boss-of-lockbit-ransomware-group/) di essere Khoroshev).

Non è detto che quanto avvenuto causi uno stop completo delle attività di una gang sospettata di aver colpito oltre **2.500 vittime**, di aver estorto fino a **500 milioni di dollari** e di aver causato danni per miliardi di dollari (anche perché qualche segnale che [LockBit sia ancora attiva](https://globalinitiative.net/analysis/the-lockbit-takedown-law-enforcement-trolls-ransomware-gang/), anche se in tono minore, già c’è), ma, per il gruppo hacker più famoso degli ultimi anni, i giorni di gloria, con tutta probabilità, sono passati.

## Gli esordi della gang

Nel mondo informatico le cose evolvono a enorme velocità., potrebbe quindi sorprendere che **LockBit fosse attivo soltanto dal settembre 2019**, quando – con il nome iniziale di Abcd – aveva iniziato le sue attività cybercriminali. È invece nel gennaio del 2020 che il gruppo inizia a essere noto come LockBit e a [delineare la sua strategia di azione](https://www.wired.it/article/sito-lockbit-polizia/). Come spesso avviene nel mondo dei gruppi hacker, **i membri di LockBit sono diffusi in tutto il mondo** (anche se probabilmente con una forte componente russa) e coordinano online i loro attacchi ransomware.

I **ransomware** – attacchi informatici attraverso i quali gli [attaccanti cifrano i file conservati nel network](https://www.wired.it/article/violazione-dati-settore-sanitario-unitedhealth/) fino al pagamento della somma richiesta – non sono però eseguiti soltanto dai membri di LockBit, ma anche dai loro affiliati, che affittano a pagamento i software messi a punto dal gruppo per condurre altri attacchi ed estorsioni in autonomia (un metodo noto come **RaaS: ransomware-as-a-service**).

Il sito web di **LockBit** viene annunciato nel settembre 2020 sul forum dedicato al mondo della cybercriminalità Exploit. Il sito – come sempre avviene nel mondo dei ransomware – ha lo scopo di **mostrare l’elenco delle vittime**, annunciare i più recenti attacchi, **far partire i countdown** che mostrano entro quando dev’essere pagato il riscatto e anche divulgare i dati sottratti delle entità che si rifiutano di pagare (raddoppiando così il danno subito da chi già si è trovato tutti i propri dati cifrati).

## Sul tetto del mondo

Nel giro di un paio d’anni, **LockBit diventa di gran lunga il gruppo ransomware più famoso al mondo**, colpendo nel solo 2023 oltre mille vittime e risultando responsabile – direttamente o tramite gli affiliati – di [oltre il 20%](https://flashpoint.io/wp-content/uploads/LockBit-2023-most-active-ransomware-groups-1024x930.png.webp) degli attacchi ransomware a livello globale. Per quanto le stime della società di analisi Trend Micro confermino che la maggior parte delle vittime (per la precisione l’80,5%) siano state imprese di piccole e medie dimensioni, a cui solitamente vengono estorte poche decine di migliaia di euro, a garantire il grosso degli introiti del gruppo è il restante 19,5%, rappresentato da imprese del calibro di **Boeing**, il colosso taiwanese dei semiconduttori **Tsmc** (a cui sono stati richiesti 70 milioni di riscatto), il porto giapponese di Nagoya, della Banca Commerciale e Industriale di Cina, la Chicago Trading Company, il fondo d’investimenti **Alphadyne** e altri ancora. LockBit ha insomma giocato un ruolo di primissimo piano nell’esplosione dei ransomware, che nel solo 2023 hanno generato [1,1 miliardi di dollari di riscatti](https://www.wired.com/story/ransomware-payments-2023-breaks-record/).

Per colpire i propri bersagli, **LockBit attua una strategia in tre fasi**. Prima di tutto, ottiene le credenziali che gli permettono di entrare nel network di un’associazione tramite i classici metodi di [phishing e di ingegneria sociale](https://www.wired.it/article/intelligenza-artificiale-truffe-come-non-farsi-fregare/).  Una volta ottenuto l’accesso, gli hacker cercano di espandere la loro capacità di infiltrarsi nel sistema, individuando **dati sensibili e sistemi da cifrare**, innalzando i loro diritti di accesso e rafforzando il controllo sul sistema infetto, che permette di muoversi sempre più liberamente nel network.

Lo script di LockBit tenta anche di disattivare le misure di sicurezza che l’azienda ha implementato per prevenire o contrastare gli attacchi, rendendo più difficile per le organizzazioni recuperare i dati senza pagare il riscatto. A questo punto viene **dispiegato il ransomware vero e proprio**, che cifra i file delle vittime ed esegue la richiesta di riscatto.

A differenza di altre realtà assimilabili, LockBit – come [spiegato](https://analyst1.com/ransomware-diaries-volume-1/) da Jon DiMaggio, capo della sicurezza di Analyst1 (società di cybersicurezza) – si caratterizza per la natura estremamente **disciplinata e profess...