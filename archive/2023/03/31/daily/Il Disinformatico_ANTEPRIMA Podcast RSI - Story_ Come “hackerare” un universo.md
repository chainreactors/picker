---
title: ANTEPRIMA Podcast RSI - Story: Come “hackerare” un universo
url: http://attivissimo.blogspot.com/2023/03/podcast-rsi-story-come-hackerare-un.html
source: Il Disinformatico
date: 2023-03-31
fetch_date: 2025-10-04T11:17:22.172886
---

# ANTEPRIMA Podcast RSI - Story: Come “hackerare” un universo

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/30

### Podcast RSI - Story: Come “hackerare” un universo

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/16137562.mp3?ts=1680198856&fname=Il_Disinformatico_Disinformatico_Story_Come_hackerare_un_universo.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle fonti di questa puntata, sono qui sotto.

---

*[CLIP: MATRIX (rimontato per brevità)]*

Una recentissima
[lettera aperta](https://futureoflife.org/open-letter/pause-giant-ai-experiments/)
firmata da Elon Musk e da numerosi ricercatori di punta nel campo
dell’intelligenza artificiale chiede una moratoria sullo sviluppo delle grandi
intelligenze artificiali, che nel frattempo sono diventate capaci di creare
immagini sintetiche indistinguibili dalla realtà e hanno comportamenti così
umani da far venire a molti il dubbio che siano senzienti. Mark Zuckerberg e
altri grandi imprenditori, intanto, ci propongono di trascorrere buona parte della
nostra vita nel *metaverso*, in una sorta di realtà simulata. Dal complottismo
alle *fake news* alla cosiddetta “post-verità”, sembra che l’umanità
ultimamente abbia grossi problemi di gestione della realtà.

O forse il problema è proprio la realtà. Vent’anni fa, il filosofo Nick
Bostrom della Oxford University scrisse un
[articolo fondamentale](https://www.simulation-argument.com/simulation.pdf)
sulla possibilità di una realtà simulata, argomentando che c’è un 20% di
probabilità che stiamo vivendo all’interno di un computer supersofisticato,
come ignari topi digitali che scorrazzanno in un labirinto inimmaginabilmente
intricato per il diletto dei gestori di questa simulazione. Film come *Tron,* *Inception* o *Matrix* e alcune puntate di *Star Trek* [per
esempio
[*La nave in bottiglia*](https://wikitrek.org/wiki/Ship_in_a_Bottle)
o
[*Ship in a Bottle*](https://en.wikipedia.org/wiki/Ship_in_a_Bottle_%28Star_Trek%3A_The_Next_Generation%29)] hanno reso molto popolare questo concetto, aiutando a dargli una patina di
tecnologia che ha in parte rimpiazzato il misticismo dei filosofi e anche
delle religioni, che in sostanza affermano che viviamo in un universo creato –
e in alcuni casi gestito minuziosamente – da un essere superiore: in altre
parole, una simulazione.

Questa è la storia di quest’idea e delle sue basi scientifiche, ma è
soprattutto la storia della proposta che nasce da quest’idea: se l’universo in
cui viviamo è una simulazione, esiste un modo per sfruttarne qualche
*bug* e uscirne? Sarebbe il più grande “hackeraggio” di tutti i tempi.

Benvenuti alla puntata del 31 marzo 2023 del *Disinformatico*, il podcast
della Radiotelevisione Svizzera dedicato alle notizie e alle storie strane
dell’informatica. Io sono Paolo Attivissimo: seguitemi, e andiamo a scoprire
insieme quanto è profonda la tana del bianconiglio.

*[SIGLA di apertura]*

*[![](https://blogger.googleusercontent.com/img/b/R29vZ2xl/AVvXsEhQVF7JOmG3ZPmzC5bvIvhmaCSVbLYjpNFuvVKTcuzgUmsb7VaRYVUjhJ9wnfBWQGBFkSLs7csua6fcbY4sVOaN_T67w6ZLyOCGNjhGkcSMrlaRCOfKZvV1UzCCykicSQv1QWAHDURFHDJohk9SwD47X0iMif7TxdQITr8DSjcTypPOxVSJgDU/s16000/1392d87d-a985-4122-bf08-27e183ff8228.jpg)](https://blogger.googleusercontent.com/img/b/R29vZ2xl/AVvXsEhQVF7JOmG3ZPmzC5bvIvhmaCSVbLYjpNFuvVKTcuzgUmsb7VaRYVUjhJ9wnfBWQGBFkSLs7csua6fcbY4sVOaN_T67w6ZLyOCGNjhGkcSMrlaRCOfKZvV1UzCCykicSQv1QWAHDURFHDJohk9SwD47X0iMif7TxdQITr8DSjcTypPOxVSJgDU/s2063/1392d87d-a985-4122-bf08-27e183ff8228.jpg)*

Immagine generata da Lexica.art.

L’ipotesi che tutto l’universo e la nostra intera esistenza siano sofisticate
simulazioni sembra un viaggio mentale molto metafisico e astratto, ma in
realtà viene presa in considerazione in maniera molto seria da numerosi
scienziati. Almeno dai tempi di Platone e Cartesio, i filosofi esplorano
l’idea che la realtà sia un inganno. In epoca digitale quest’idea si è
trasformata, passando da inganno o illusione a simulazione computerizzata. Per
esempio, nel 2020 l’astronomo David Kipping ha ripreso le ipotesi del filosofo
Nick Bostrom e ha pubblicato sulla rivista scientifica *Universe* un
[articolo](https://www.mdpi.com/2218-1997/6/8/109) in cui ha
dedotto, usando un cosiddetto *approccio bayesiano* al problema, che le
probabilità che noi tutti viviamo in una simulazione sono circa il 50%.

Questo risultato non va interpretato come una conferma scientifica che la
realtà sia quasi sicuramente un’illusione informatica, ma semplicemente come
un calcolo che *se* esistono le simulazioni di universi, abbiamo grosso
modo il 50% di probabilità di essere in una di esse. Ma quel *se* è una
premessa enorme, tutta da dimostrare, nonostante affermazioni iperboliche di
personaggi come Elon Musk, che a giugno 2016
[dichiarò](https://www.theguardian.com/technology/2016/oct/11/simulated-world-elon-musk-the-matrix)
che secondo lui
*“la probabilità che ci troviamo nella realtà di base è una su miliardi”*
(*“The odds that we’re in base reality is one in bilions”*).

*[CLIP: dichiarazione di Musk]*

Il ragionamento di fondo dietro quest’idea si basa sulle attuali tendenze
della tecnologia, dalla realtà virtuale all’intelligenza artificiale. Stiamo
imparando molto rapidamente a creare videogiochi sempre più sofisticati, nei
quali gli oggetti si comportano in base alle leggi della fisica e ci sono
personaggi che agiscono
[simulando](https://gamerant.com/best-ai-characters-video-games-ranked/#enemies-elden-ring)
i comportamenti di entità intelligenti, come per esempio Trevor in
*GTA* o Cortana in *Halo*. Stiamo facendo lo stesso con le
simulazioni scientifiche, ricreando dentro computer sempre più potenti
rappresentazioni sempre più sofisticate dei fenomeni fisici che osserviamo.

In informatica è normale usare *macchine virtuali*, ossia software che
simulano interi computer. Un Windows installato su una di queste macchine
virtuali è del tutto inconsapevole che il “disco rigido” sul quale legge e
scrive dati, la sua “memoria” e il suo “processore” non esistono realmente e
sono solo finzioni modificabili a piacimento dal gestore del computer vero,
fisico, che contiene la macchina virtuale.

Secondo Rich Terrile, scienziato presso il JPL della NASA, basta estrapolare
queste tendenze per qualche decennio per arrivare a un punto in cui vivremo,
[dice](https://www.theguardian.com/technology/2016/oct/11/simulated-w...