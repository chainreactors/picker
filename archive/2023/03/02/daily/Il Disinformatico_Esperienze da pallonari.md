---
title: Esperienze da pallonari
url: http://attivissimo.blogspot.com/2023/03/esperienze-da-pallonari.html
source: Il Disinformatico
date: 2023-03-02
fetch_date: 2025-10-04T08:29:06.700452
---

# Esperienze da pallonari

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/03/01

### Esperienze da pallonari

> Ecco a voi un nuovo articolo scritto per questo blog dall’amico
> Paolo G. Calisse, astronomo che ha lavorato per vari progetti come ALMA,
> Simons Observatory, CTAO e primo italiano a trascorrere un anno intero al Polo
> Sud, sempre lavorando come astronomo al locale osservatorio. – Paolo

### Esperienze da pallonari

*di Paolo G. Calisse*

Alla fine degli anni ’80 partecipai al lancio di alcuni palloni stratosferici
scientifici in Italia, dalla ormai dismessa base ASI di Trapani Milo, e in
Francia, dalla base CNES di Aire s/r l’Adour. Approfitto di questa esperienza
personale per chiarire alcuni aspetti di questi dispositivi, di cui si è
parlato molto sulla scia dei recenti avvistamenti. Alcuni aspetti sono
cambiati radicalmente da allora, o variano da un sito di lancio all’altro e a
seconda della tecnologia usata, ma il sistema è rimasto più o meno lo stesso.

Intanto precisiamo: qui si parla di
palloni stratosferici per missioni di lunga durata. Il diametro di
questi palloni, che raggiungono una quarantina di km di quota ed oltre, pari ad una
pressione atmosferica di 4 hPa (ettopascal, l’unità di pressione usata in
genere), può raggiungere i 160 metri di diametro, più o meno quello del [Colosseo](https://www.wonders-of-the-world.net/Colosseum/Dimensions-of-the-Colosseum.php), il più grande anfiteatro costruito dai romani. Il volume può arrivare
al 1.700.000 m3 di *Big 60* (vedi foto*)*. Il carico utile, paracadute, avionica,
etc. a parte, può raggiungere diverse tonnellate di peso (ma pregiudicando in parte
la quota di volo e la durata) e la linea di volo oltre 300 m di lunghezza.

[![](https://blogger.googleusercontent.com/img/b/R29vZ2xl/AVvXsEjn4CG2CcxZ9DBG4HM8GoZov8r_7UZCNY2uIgUyuIGZI7nicYcpMMCVCir1m1djDeXrUuMrGz-vbpj01TiNDIRLu-jcV-doOoKMPBowsDkZIOI9a1AzHgXLQO67UpLGwhVIcMN67P8m2uE9h8e2NGllNGU-VZQgRYzc-l2nBNRec5MsadY0Upc/w281-h400/Big%2060.jpg)](https://blogger.googleusercontent.com/img/b/R29vZ2xl/AVvXsEjn4CG2CcxZ9DBG4HM8GoZov8r_7UZCNY2uIgUyuIGZI7nicYcpMMCVCir1m1djDeXrUuMrGz-vbpj01TiNDIRLu-jcV-doOoKMPBowsDkZIOI9a1AzHgXLQO67UpLGwhVIcMN67P8m2uE9h8e2NGllNGU-VZQgRYzc-l2nBNRec5MsadY0Upc/s2473/Big%2060.jpg)

Big 60, il più grande pallone mai lanciato, qualche secondo dopo il "decollo",
nel 2018. Si noti come la parte gonfia del pallone, per quanto grande,
costituisca in realtà solo una piccola frazione della linea di volo (fonte:
[NASA](https://www.nasa.gov/feature/nasa-kicks-off-scientific-ballooning-campaign-in-new-mexico)).

I voli cui ho partecipato erano tutti di palloni *zero-pressure*, in
altre parole un'apertura in basso garantiva che la pressione interna del gas
restasse uguale a quella esterna, come avviene con le mongolfiere, ed era solo
la densità più bassa del gas contenuto rispetto all’atmosfera circostante a
fare ascendere il pallone in quota e ad impedire che lo stesso gas fuoriuscisse.
Questi palloni sono costituiti di sottilissimo *mylar* e riempiti in
genere di idrogeno piuttosto che di elio, in modo da massimizzare la spinta
idrostatica e quindi il carico e/o la quota.

Quando invece si parla di *palloni meteo* (*weather balloon* in inglese),
si parla – in genere – di piccoli palloni pressurizzati di lattice, di un paio
di metri di diametro che possono essere lanciati da un singolo operatore o due
o anche da un sistema automatico di lancio. Ne ho lanciati alcuni
dall’Antartide ed è una procedura abbastanza semplice. In genere ascendono in
verticale per poi esplodere ad una certa quota, portando come carico una
radiosonda del peso di qualche etto che trasmette a terra alcuni dati
meteorologici durante l’ascensione. A volte la radiosonde viene recuperato,
ma di solito viene perduta. Se ne lanciano circa 900 da tutto il mondo, due volte
al giorno, e i dati raccolti costituiscono un'informazione essenziale ai
modelli software impiegati per produrre le previsioni del tempo.

Ci sono anche palloni di misura intermedia le cui missioni durano in genere
poche ore, molto utili per testare strumentazione da lanciare in orbita. Ne
lanciai uno per testare un sistema di acquisizione dati disegnato da me e gli
diedi il nome della mia compagna, di allora e di oggi...

Esistono infine quelli *superpressurizzati*, cioè sigillati e mantenuti
ad una pressione superiore a quella ambiente, che possono mantenere la quota
per centinaia di giorni. In questo caso la pressione può cambiare a causa
dell’insolazione diurna, e quindi anche la loro quota di crociera. Le foto
pubblicate del "pallone cinese" sembrerebbero indicare che si tratta proprio
del caso di questo tipo di pallone. Da notare che, essendo il materiale più
spesso per resistere alla pressione interna a parità di volume questi palloni consentono un
carico massimo inferiore a quelli *zero-pressure*.

Lancio di un pallone superpressurizzato dalla Nuova Zelanda. Anche in questo
caso il pallone parte quasi sgonfio ma in quota si gonfia completamente
assumendo la forma di una zucca. Il principale vantaggio è che essendo questo
tipo di pallone sigillato, le perdite sono inferiori ed il volo dura più a
lungo. Ma essendo il materiale più resistente il carico utile è ridotto.

I palloni per uso scientifico vengono lanciati da un numero limitato di siti
al mondo. Molto noto quello di McMurdo in Antartide, la Long Duration Balloon Facility (LSDB) da cui vengono lanciati ogni estate australe molti strumenti scientifici che, grazie al vortice polare, rientrano più o
meno alla base dopo uno o più "giri" intorno al polo.

Il lancio dei palloni stratosferici cui ho partecipato avveniva di solito
appena prima dell’alba o la sera dopo il tramonto, nel momento in cui in molti
luoghi, fateci caso, vi è spesso un breve periodo di calma di vento. Il pallone viene tirato
fuori un'ora o poco più prima del lancio dalla grossa cassa di legno che lo
contiene e steso su una lunga striscia di plastica. Poi viene attaccato
l’enorme paracadute necessario per il rientro della *gondola* (così viene
di solito indicato il carico, rigorosamente in inglese) e l'avionica di bordo.
Quindi la gondola stessa viene appesa ad una
grossa e potente gru semovente. In totale, il tutto può essere lungo oltre 300
m.

Dal momento in cui si stende il pallone non si può più tornare indietro senza
sprecare il pallone, quindi bisogna avere la certezza che non si alzerà il
vento e si possa lanciare. Quindi si comincia a pompare
idrogeno attraverso dei lunghi manicotti attaccati in alto. Questi comincia
piano piano ad innalzarsi, ma resta in genere quasi sgonfio, perché il gas si
espanderà completamente solo alla quota massima, quando la pressione esterna
sarà una frazione minima di quella al livello del suolo.

Una volta che il pallone era caricato della giusta quantità di gas, dopo un
breve conto alla rovescia, veniva dato l’ordine di lancio. A quel punto tutto
procedeva rapidamente: nel nostro caso la gru cominciava ad accelerare a
grande velocità verso il pallone, a volte impennandosi su due ruote. Mi
rimarrà sempre impressa l’immagine di questo oggetto enorme che si eleva, il
rumore della gru lanciata a tutta velocità e la grande concitazione del
momento. Il sincronismo di tutte queste operazioni è essenziale, anche perché
la grande quantità di idrogeno rende la situazione intrinsecamente pericolosa.
Basta un errore e può avvenire una catastrofe. Una volta mi raccontarono che
un operatore rimase impigliato in una corda del paracadute: potete immaginare
che fine fece (1).

(1) Sorprendentemente, non sono molti i...