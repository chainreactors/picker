---
title: ANTEPRIMA Podcast RSI - Emily Pellegrini, l’influencer virtuale che virtuale non era; deepfake per una truffa da 25 milioni di dollari
url: http://attivissimo.blogspot.com/2024/08/podcast-rsi-emily-pellegrini.html
source: Il Disinformatico
date: 2024-08-16
fetch_date: 2025-10-06T18:05:34.543340
---

# ANTEPRIMA Podcast RSI - Emily Pellegrini, l’influencer virtuale che virtuale non era; deepfake per una truffa da 25 milioni di dollari

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/08/15

### \*Podcast RSI - Emily Pellegrini, l’influencer virtuale che virtuale non era; deepfake per una truffa da 25 milioni di dollari

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

**ALLERTA SPOILER**: Questo è il testo di accompagnamento al podcast
*Il Disinformatico* della Radiotelevisione Svizzera che uscirà questo
venerdì presso
[www.rsi.ch/ildisinformatico](https://www.rsi.ch/ildisinformatico/).

È disponibile subito il podcast di oggi de [*Il Disinformatico*](https://www.rsi.ch/ildisinformatico/) della
Radiotelevisione Svizzera, scritto, montato e condotto dal sottoscritto: lo trovate
[qui sul sito della RSI](https://www.rsi.ch/web/podcast/il-disinformatico/Emily-Pellegrini-l%E2%80%99influencer-virtuale-che-virtuale-non-era-deepfake-per-una-truffa-da-25-milioni-di-dollari--2228616.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2228616.mp3?ts=1723790033&fname=Emily_Pellegrini_l_influencer_virtuale_che_virtuale_non_era_deepfake_per_una_truffa_da_25_milioni_di_dollari.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

Benvenuti alla puntata del 16 agosto 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo, e questa settimana vi
porto due storie, e due notizie, che sembrano scollegate e appartenenti a due
mondi molto distanti, ma hanno in realtà in comune un aspetto molto
importante.

La prima storia riguarda una delle più pubblicizzate influencer virtuali,
Emily Pellegrini, annunciata dai giornali di mezzo mondo come un trionfo
dell’intelligenza artificiale, così attraente e realistica che viene
contattata da celebri calciatori che la vogliono incontrare a cena e da ricchi
imprenditori che le offrono vacanze di lusso pur di conoscerla, credendo che
sia una persona reale, e accumula centinaia di migliaia di follower su
Instagram. Ma oggi tutte le immagini che l’avevano resa celebre sui social
sono scomparse.

La seconda storia riguarda invece una truffa da 25 milioni di dollari ai danni
di una multinazionale, messa a segno tramite una videoconferenza in cui il
direttore finanziario sarebbe stato simulato dai criminali, in voce e in video
e in tempo reale, usando anche qui l’intelligenza artificiale così bene da
ingannare persino i suoi stessi dipendenti.

Ma non è l’intelligenza artificiale l’aspetto che accomuna queste storie. È
qualcosa di ben poco artificiale e purtroppo molto umano.

*[SIGLA di apertura]*

Siamo a fine settembre del 2023. Un’eternità di tempo fa, per i ritmi dello
sviluppo frenetico dell’intelligenza artificiale. Su un sito per adulti,
Fanvue, e su Instagram iniziano a comparire le foto sexy di Emily Pellegrini
*[[instagram.com/emilypellegrini](https://instagram.com/emilypellegrini)],*
una modella di 23 anni che vive a Los Angeles e fa l’*influencer*. Ma si
tratta di una *influencer* particolare, perché è generata con
l’intelligenza artificiale, anche se nelle foto che pubblica sembra una
persona in carne e ossa.

[![](https://blogger.googleusercontent.com/img/b/R29vZ2xl/AVvXsEh2xPRQX0cEm2JdozFcyi8hjAHdAX0gN6-HSY5FSySujRkxJVMdDjQQfyQPZZi9Gia1gbmI8v8HCkM2O08hbCB_-waLvNYFozzyi6mf7v8OGYdziZHJWSorjyo8H0dkckmK-0N0M5i9QJjiKYqrGPC-FJF4TgzPBzZu43-iX0ZCiLbU1zBfpDAwEw/w512-h640/5-65607b1d6f90c__700.jpg)](https://blogger.googleusercontent.com/img/b/R29vZ2xl/AVvXsEh2xPRQX0cEm2JdozFcyi8hjAHdAX0gN6-HSY5FSySujRkxJVMdDjQQfyQPZZi9Gia1gbmI8v8HCkM2O08hbCB_-waLvNYFozzyi6mf7v8OGYdziZHJWSorjyo8H0dkckmK-0N0M5i9QJjiKYqrGPC-FJF4TgzPBzZu43-iX0ZCiLbU1zBfpDAwEw/s874/5-65607b1d6f90c__700.jpg)

Una delle “foto” di Emily Pellegrini. Notate i grattacieli completamente
deformati sullo sfondo e l’incoerenza delle linee della piattaforma sulla
quale si trova la persona raffigurata, segni tipici di immagini generate
maldestramente con software di intelligenza artificiale.

Sei settimane dopo, l’11 novembre, Emily Pellegrini ha già 81.000 follower su
Instagram
*[[New York Post](https://www.instagram.com/p/Cz-5yDrNVnr/)]*.
Ai primi di gennaio ne ha 175.000
*[[Corriere del Ticino](https://www.cdt.ch/societa/tutti-pazzi-per-emily-pellegrini-linfluencer-che-non-esiste-creata-con-lai-338951)]*, a metà gennaio sono già 240.000
*[[NZZ](https://www.nzz.ch/report-und-debatte/ein-chat-mit-dem-ki-model-emily-pellegrini-und-einige-ethische-fragen-ld.1774176)],*
e ne parlano i media di tutto il mondo
*[[Daily Mail](https://www.dailymail.co.uk/news/article-12877501/ai-model-footballers-billionaires.html),
[ripetutamente](https://www.dailymail.co.uk/femail/article-12933205/Instagrams-hottest-modelling-family-AI-model-tricked-German-footballer-asking-number-sister-make-90k-OnlyFans-like-platform-WEEKS.html);
[Fortune](https://fortune.com/europe/2024/02/21/ai-influencers-secretive-creators-thousands-dollars/),
[Dagospia](https://www.dagospia.com/rubrica-29/cronache/cascano-tutti-cyber-gnocca-ndash-rsquo-influencer-bonazza-emily-380296.htm),
[Repubblica](I%20calciatori%20corteggiano%20la%20modella%20virtuale%20Emily%3A%20%E2%80%9CCom%E2%80%99%C3%A8%20possibile%20che%20non%20hai%20un%20ragazzo?”), [Stern](https://www.stern.de/digital/ki-model-emily-pellegrini--ein-deutscher-fussballer-faellt-auf-sie-herein-34344436.html), [Welt.de](https://www.welt.de/sport/article249369992/Instagram-Wie-ein-deutscher-Fussball-Star-von-Emily-Pellegrini-genarrt-wurde.html), [Radio Sampaio](https://radiosampaio.com.br/o-que-se-sabe-sobre-emily-pellegrini-a-modelo-criada-com-inteligencia-artificial/)]*, dicendo che il suo aspetto procace e fotorealistico ha tratto in inganno
molti uomini *“ricchi, potenti e di successo”*, dice per esempio il
*Daily Mail* britannico, aggiungendo che su Instagram la contattano
*“persone veramente famose, come calciatori, miliardari,* *campioni di arti marziali miste* *e tennisti”* che
*“credono ch**e sia reale”* e
*“la invitano a Dubai per incontrarla e mangiare nei migliori ristoranti”*. Una delle celebrità sedotte da Emily Pellegrini, scrive sempre il*Daily Mail*, è un imprecisato conoscente di Cristiano Ronaldo; un altro è una star del
calcio tedesco di cui non viene fatto il nome.

[![](https://blogger.googleusercontent.com/img/b/R29vZ2xl/AVvXsEhwo_AnV2bDu-tpMNgwMzYv97AOpRcBGnmjGo5VXg3gTvH0QSE0Am5rMvGlp6DAwlOs68WWhQ5Rev2CPYz82IyoN-8pmFAQouhr-iSjR90GxVmDlSPJU1gDHAGVzWg8aPpSObmFem_J9Wl_kjjeF-Oe_UlQpd9K3Th33YWWlf35VG_rm75SVpE3kg/w506-h640/Screenshot%202024-08-15%20at%2005.09.15.jpg)](https://blogger.googleusercontent.com/img/b/R29vZ2xl...