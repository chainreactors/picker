---
title: Podcast RSI - Story: Come farsi scoprire 13 password in 30 secondi ed esserne felici
url: http://attivissimo.blogspot.com/2022/10/podcast-rsi-story-come-farsi-scoprire.html
source: Il Disinformatico
date: 2022-10-28
fetch_date: 2025-10-03T21:08:38.229532
---

# Podcast RSI - Story: Come farsi scoprire 13 password in 30 secondi ed esserne felici

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/10/27

### Podcast RSI - Story: Come farsi scoprire 13 password in 30 secondi ed esserne felici

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
*[www.rsi.ch/ildisinformatico](http://www.rsi.ch/ildisinformatico)*
([link diretto](https://cdn.rsi.ch/podcast/download.cgi?p=%2Frsi%2Funrestricted%2F2022%2F10%2F28%2Fe7f0ff71f3bfd1cbd10a042a402bd786_20221028_051940_high.mp3&n=Il_Disinformatico_Disinformatico_Story_Come_farsi_scoprire_13_password_in_30_secondi_ed_esserne_felici.mp3&h=mediaww)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo integrale e i link alle fonti di
questa puntata, sono qui sotto.

---

*[[CLIP](https://www.youtube.com/watch?v=77VR4hQ5Lqg): “Quello
che succede a Las Vegas resta a Las Vegas”, da “Una notte da leoni”
(2009)]*

Si dice sempre così, ma stavolta non è vero. Quello che è successo a Las Vegas
al corrispondente della CNN
[Donie O’Sullivan](https://twitter.com/donie) sta facendo il giro
del mondo, perlomeno fra gli informatici. Il giornalista è stato preso di mira
da due hacker, che gli hanno scoperto le password in una manciata di minuti. E
non è la prima volta che gli è capitato. Eppure Donie O’Sullivan è
*contento*.

Questa è la storia di quello che è successo al giornalista, del motivo per cui
è felice di essere stato *hackerato* e di come si stanno evolvendo e
stanno diventando sempre più veloci le tecniche di scoperta delle password e
di conseguente violazione degli account. Ma naturalmente è anche la storia di
come si possono, anzi si *devono*, aggiornare i propri metodi di difesa
da queste violazioni. In questa storia ci sono lezioni utili per chiunque
abbia un account online di qualunque tipo.

Benvenuti a questa puntata del *Disinformatico*, il podcast della
Radiotelevisione Svizzera dedicato alle notizie e alle storie strane
dell’informatica. Io sono Paolo Attivissimo.

*[SIGLA di apertura]*

Questa storia inizia ad agosto del 2019. Donie O’Sullivan è un corrispondente
della CNN, e alcuni suoi account vengono violati da due hacker, Rachel ed Evan
Tobac, marito e moglie. I due gli rubano circa 2500 dollari di punti fedeltà
alberghieri, gli cambiano i dettagli della prenotazione di un volo aereo che
deve fare prossimamente, e gli combinano altri dispetti relativamente leggeri.
Sappiamo i loro nomi perché si tratta di hacker *etici*, ossia di persone
esperte in sicurezza informatica che usano le proprie competenze a fin di
bene. Sono i cofondatori di una società di sicurezza informatica,
[SocialProof Security](https://www.socialproofsecurity.com/), e in
questo caso hanno il consenso del loro bersaglio, cioè il corrispondente della
CNN, che li ha
[sfidati amichevolmente](https://edition.cnn.com/2019/10/18/tech/reporter-hack/index.html)
per vedere che cosa sarebbero riusciti a fare.

Tre anni più tardi, ad agosto 2022, i due hacker vengono ricontattati dal
giornalista della CNN per un nuovo esperimento. Mentre il loro primo tentativo
di tre anni prima aveva richiesto molta fatica e molto tempo, stavolta
riescono a scoprire ben tredici password di Donie O’Sullivan nel giro di mezzo
minuto, perché nel frattempo sono diventati disponibili nuovi strumenti di
attacco.

Rachel Tobac racconta in dettaglio in una
[serie di tweet](https://twitter.com/RachelTobac/status/1583472628110569472)
come ha proceduto nel suo attacco. Per prima cosa si è fatta dare il consenso
esplicito del bersaglio, ossia il giornalista, e ha concordato un campo
d’azione ben preciso e delimitato nel quale effettuare l’intrusione e degli
obiettivi e limiti altrettanto dettagliati. E poi ha sfoderato gli strumenti
di lavoro.

Il primo di questi strumenti si chiama *OSINT*, che sta per
*open source intelligence*. Non è uno strumento in senso stretto: è una
serie di tecniche di ricerca tramite Google e altri motori di ricerca e anche
all’interno dei social network allo scopo di acquisire informazioni di
contorno sul bersaglio: indirizzi di mail, nomi di account, numeri di telefono
e altri dati personali potenzialmente utili. Queste informazioni sono spesso
disponibili online, e quindi si possono ottenere senza neanche interagire con
il bersaglio e pertanto senza allarmarlo. Inoltre Rachel prova a usare le
procedure di recupero sugli account del bersaglio, per vedere se lasciano
trapelare qualche altra informazione: cose come indirizzi di mail parziali,
numeri di telefono o caselle di mail d‘emergenza, oppure le ultime quattro
cifre di una carta di credito o un suggerimento per ricordare la password
dimenticata.

Rachel prende le informazioni di contatto di Donie che ha trovato con questa
ricognizione e le usa per fare una ricerca nel secondo strumento a sua
disposizione, che è una serie di *breached password repository*. Questi
sono strumenti relativamente nuovi e straordinariamente potenti, che vanno
spiegati bene, perché una volta che vi sarà diventato chiaro come funzionano
probabilmente correrete a cambiare il vostro metodo di gestione delle
password, come ho fatto anch’io.

---

Un *breached password repository* è un deposito pubblico di password
violate. Ogni tanto le aziende che forniscono servizi su Internet di qualunque
genere, dai grandi nomi come Netlog, Yahoo o LinkedIn fino ai negozietti
online, vengono attaccate dai criminali informatici, che rubano i loro archivi
di dati dei clienti. In questi archivi sono conservati i nomi utente, gli
indirizzi di mail e le password di ciascun utente; vengono rubati solitamente
per estorcere denaro, sotto la minaccia di pubblicarli causando un danno
d’immagine costosissimo all’azienda attaccata. Se l’azienda non paga, i dati
vengono pubblicati online per punizione.

Questi dati vengono trovati e raccolti da questi *repository*, che li
mettono a disposizione degli utenti, che così possono sapere per esempio se un
certo loro account è mai stato violato e quindi cambiare password per tempo, e
li offrono anche ai ricercatori e agli esperti di sicurezza ma anche,
inevitabilmente, ai criminali informatici. Un esempio di questi
*repository* pubblici è
[Haveibeenpwned.com](https://haveibeenpwned.com/); un altro, quello
usato da Rachel in questo caso, è
[Dehashed.com](https://www.dehashed.com/).

Potete usarli anche voi, per esempio digitando uno dei vostri indirizzi di
mail nelle loro caselle di ricerca, per sapere se quel vostro indirizzo è mai
stato violato.

[![](https://blogger.googleusercontent.com/img/b/R29vZ2xl/AVvXsEhPFIREJ9yUc1...