---
title: Dimissioni dei responsabili privacy e sicurezza di Twitter: è ora di proteggere meglio i nostri account
url: http://attivissimo.blogspot.com/2022/11/dimissioni-dei-responsabili-privacy-e.html
source: Il Disinformatico
date: 2022-11-11
fetch_date: 2025-10-03T22:26:05.149679
---

# Dimissioni dei responsabili privacy e sicurezza di Twitter: è ora di proteggere meglio i nostri account

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/10

### Twitter, è ora di proteggere meglio i nostri account

[![](https://blogger.googleusercontent.com/img/b/R29vZ2xl/AVvXsEgQg_6j3ZHoD_Nngk9BN5Z4EF_MMXx8zg7oGhSz4jIE-_WOaxVrPwHGQU6EQeJzGsHZYWtJdWP2iwuMJSTmzAbMKF17SV3WYMFz3-VZStpdYQwgbXWo-0apQzxkQpK2qfOc598ycw1cq04j-XseVDE8hYv7YbInJW2y5_HpQYg323EuVAIrNsw/s320/68ce1774-4fc4-42f7-ab33-9cfd78e0933d.jpg)](https://blogger.googleusercontent.com/img/b/R29vZ2xl/AVvXsEgQg_6j3ZHoD_Nngk9BN5Z4EF_MMXx8zg7oGhSz4jIE-_WOaxVrPwHGQU6EQeJzGsHZYWtJdWP2iwuMJSTmzAbMKF17SV3WYMFz3-VZStpdYQwgbXWo-0apQzxkQpK2qfOc598ycw1cq04j-XseVDE8hYv7YbInJW2y5_HpQYg323EuVAIrNsw/s1020/68ce1774-4fc4-42f7-ab33-9cfd78e0933d.jpg)

*Ultimo aggiornamento: 2022/11/17 10:40. L’articolo è stato riscritto
estesamente per tenere conto degli aggiornamenti ed è disponibile anche in
[versione podcast audio](https://attivissimo.blogspot.com/2022/11/podcast-rsi-twitter-la-cronaca-del-caos.html). Immagine generata appositamente da
[Lexica.art](http://Lexica.art).*

Con le
[dimissioni](https://www.washingtonpost.com/technology/2022/11/10/twitter-security-resignations/)
dei responsabili per la privacy e la
[sicurezza](https://twitter.com/LeaKissner/status/1590706305102381058)
e metà del personale licenziato, Twitter è particolarmente vulnerabile ad
attacchi o a passi falsi dei suoi addetti, sotto stress per le richieste
sempre più incoerenti ed estreme di Elon Musk di effettuare modifiche senza
effettuare prove preliminari.

Sull’azienda pesa anche un
*[consent agreement](https://ftc.gov/sites/default/files/documents/cases/2010/06/100624twitteragree.pdf)* con la FTC statunitense, che prevede che ogni nuovo prodotto o servizio sia
sottoposto a un vaglio documentato di sicurezza consegnato per iscritto. In
caso di inadempienza, Twitter dovrebbe pagare sanzioni pesantissime, come già
successo a Facebook. L’impossibilità di fornire questa documentazione a causa
delle richieste continue di modifiche fatte da Elon Musk sarebbe la ragione
principale delle dimissioni dei responsabili di privacy e sicurezza.

Vista la fragilità di Twitter, se lo usate è opportuno fare una copia di
backup del vostro account: trovate le istruzioni nelle pagine Web di
assistenza clienti di Twitter. Una volta fatto il backup, vi conviene
eliminare qualunque messaggio privato potenzialmente imbarazzante.

È infatti importante ricordare che
**i messaggi "privati" su Twitter, i cosiddetti DM, non sono cifrati
*end-to-end*; non lo sono da anni, non è una novità.**
Per cui i dipendenti di Twitter possono leggerli e un loro errore tecnico può
esporli a malintenzionati. Oggi più che mai, quindi, è sconsigliabile usarli
per qualunque comunicazione che potrebbe causarvi disagio o imbarazzo qualora
diventasse pubblica.

C’è anche il rischio che il personale neoassunto potrebbe approfittare di
eventuali accessi ai DM per scopi personali. Visto che è stato assunto di
corsa, non si sa se ci sia stato un vaglio o *vetting* degli assunti.

In ogni caso, è evidente che il momento di minore sicurezza di qualunque
azienda è quello in cui sta avvenendo un grande ricambio del personale. Se poi
dall’alto arrivano richieste continue di modifiche da mettere immediatamente
in produzione, il rischio di un passo falso è molto alto.

A questo punto credo che sia opportuno dare quattro consigli:

1. Fate un backup del vostro account Twitter
2. Attivate l'autenticazione a due fattori, se non l'avete già fatto, ma
   attenzione a non uscire dall’account
3. Eliminate i vostri DM
4. Usate Signal o altre app con cifratura end-to-end per i messaggi non
   pubblici

Chiedo a chiunque abbia scambiato DM con me di cancellarli, come sto facendo
io. Non ho mai usato i DM per cose particolarmente sensibili, ma preferisco
fare pulizia totale. Grazie.

### Come fare un backup del proprio account

Per fare il backup del proprio account, le istruzioni in italiano sono
[qui su Twitter](https://help.twitter.com/it/managing-your-account/how-to-download-your-twitter-archive).

Si riceve un file ZIP che, una volta scompattato, include un file HTML e delle
cartelle contenenti i dati. Il file HTML fa da indice sfogliabile (ma è molto
incompleto; leggete i file *README.txt* inclusi nello ZIP per sapere come
sfogliare tutti i dati):

[![](https://blogger.googleusercontent.com/img/b/R29vZ2xl/AVvXsEjdtJ_UxNyEWv0Z5L2XeHOiZn7uxeVQ6-I8qLEbEcsj7hwJHZ03pmyM-3fo3fZTTi3_udtZ9uR91APMfIrsBrni9tET01TMkbYHrYa5qvew5l4v3U-CODqSYSHhMeNqDuFmtc2K6xpU4Sxl_aMt6GsOLTSBU6_pwEnKGV_Tw_H4AmC7recLoIw/w640-h338/Screenshot%202022-11-10%20at%2022.27.03.png)](https://blogger.googleusercontent.com/img/b/R29vZ2xl/AVvXsEjdtJ_UxNyEWv0Z5L2XeHOiZn7uxeVQ6-I8qLEbEcsj7hwJHZ03pmyM-3fo3fZTTi3_udtZ9uR91APMfIrsBrni9tET01TMkbYHrYa5qvew5l4v3U-CODqSYSHhMeNqDuFmtc2K6xpU4Sxl_aMt6GsOLTSBU6_pwEnKGV_Tw_H4AmC7recLoIw/s1290/Screenshot%202022-11-10%20at%2022.27.03.png)

Cliccando sulle voci *Tweet* e *Messaggi Diretti* della colonna di
sinistra compare un elenco cercabile delle rispettive sezioni. Consiglio
comunque di leggere direttamente i file JSON forniti nello ZIP.

### Come eliminare i DM

Attenzione: eliminare i DM li cancella dai vostri dispositivi ma non da
quelli del destinatario e neanche dai server di Twitter. È comunque meglio di
niente, perché se qualcuno vi ruba l’account, approfittando magari di qualche
falla di Twitter, non potrà leggere i vostri DM *[[Graham Cluley](https://grahamcluley.com/its-time-delete-your-twitter-dms/)]*.

Potete inoltre chiedere al destinatario di eliminare i DM che vi siete
scambiati, oppure eliminare completamente il vostro account Twitter.

Per eliminare rapidamente tutti i messaggi privati scambiati con un dato
utente, sull'app si può toccare l'icona di info in alto a destra nella
conversazione con l'utente in questione e poi toccare
*"Elimina conversazione"*.

### Attenzione all’autenticazione a due fattori

A questo punto normalmente vi consiglierei di verificare di aver attivato
l’autenticazione a due fattori, ma a riprova della fragilità di Twitter in
queste prime settimane della gestione Musk, molti [utenti](https://twitter.com/FairywrenTech/status/1592191371590631424) stanno [segnalando](https://www.iflscience.com/elon-musk-turns-off-bloatware-services-and-now-twitter-users-cannot-log-in-66214) che
una delle modifiche richieste da Elon Musk ha probabilmente [danneggiato](https://www.wired.com/story/twitter-two-factor-sms-problems/) il
sistema di autenticazione, per cui chi esce dal proprio account e ha
l’autenticazione a due fattori non riesce a rientrarvi. Siate prudenti.

Pubblicazione iniziale:
[10.11.22](https://attivissimo.blogspot.com/2022/11/dimissioni-dei-responsabili-privacy-e.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/99635047765578217 "Post per email")

Labels:
[backup](https://attivissimo.blogspot.com/search/label/backup),
[disastri informatici](https://attivissimo.blogspot.com/search/label/disastri%20informatici),
[Elon Musk](https://attivissimo.blogspot.com/search/label/Elon%20Musk),
[privacy](https://attivissimo.blogspot.com/search/label/privacy),
[Twitter](https://attivissimo.blogspot.com/search/label/Twitter)

#### Nessun commento:

[Posta un commento](https://www.blogger.com/comment/fullpage/post/7421441/99635047765578217)

[Post più recente](https://attivissimo.blogspot.com/2022/11/podcast-rsi-story-il-cielo-e-pieno-di.html "Post più recente")

[Post più vecchio](https://attivissimo.blogspot.com/2022/11/trevor-noah-spiega-il-disastro-di.html ...