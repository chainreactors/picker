---
title: Soyuz in avaria, aggiornamento
url: http://attivissimo.blogspot.com/2022/12/soyuz-in-avaria-aggiornamento.html
source: Il Disinformatico
date: 2022-12-18
fetch_date: 2025-10-04T01:52:21.749811
---

# Soyuz in avaria, aggiornamento

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/12/17

### Soyuz in avaria, aggiornamento (2022/12/20)

[![](https://blogger.googleusercontent.com/img/b/R29vZ2xl/AVvXsEgX5xcghwDxs-NP2HJuCb9FOL6fLOgzS_Hqf9gOVgeRkr3kp_PJKWPAkgqKa2QzU__guNqwdX2VJ_Zk-95XwPiJUc13kPk6VssDqXiUjYseOYkvCHuBgk_m1-EXe61Y_9FskHj1fo3bZpePhUIx1xR6rO4dF5Vs2Ss5W3pfcEbcIavcXIzKftE/s16000/soyuz_leake-era.jpg)](https://blogger.googleusercontent.com/img/b/R29vZ2xl/AVvXsEgX5xcghwDxs-NP2HJuCb9FOL6fLOgzS_Hqf9gOVgeRkr3kp_PJKWPAkgqKa2QzU__guNqwdX2VJ_Zk-95XwPiJUc13kPk6VssDqXiUjYseOYkvCHuBgk_m1-EXe61Y_9FskHj1fo3bZpePhUIx1xR6rO4dF5Vs2Ss5W3pfcEbcIavcXIzKftE/s900/soyuz_leake-era.jpg)

A destra, la *Soyuz* in avaria viene esaminata tramite il braccio
robotico ERA.

Il 15 dicembre un veicolo russo *Soyuz* attraccato alla Stazione Spaziale
Internazionale ha avuto una perdita esterna di un liquido imprecisato che è
durata alcune ore, come ho raccontato
[qui](https://attivissimo.blogspot.com/2022/12/perdita-di-liquido-da-una-soyuz.html). Le persone a bordo della Stazione non sono in pericolo, ma il veicolo che
tre di loro dovrebbero usare per tornare sulla Terra è in avaria.

La NASA ha pubblicato un
[aggiornamento](https://blogs.nasa.gov/spacestation/2022/12/16/controllers-evaluating-soyuz-after-successful-thruster-test/)
sulla situazione: Roscosmos ha identificato la fonte della perdita, che è il
circuito esterno di raffreddamento della *Soyuz*. I controllori di volo
di Roscosmos hanno effettuato con successo una prova dei motori di manovra
della *Soyuz*. La temperatura e l’umidità all’interno del veicolo sono
entro i limiti accettabili. La NASA sta collaborando all’indagine
sull’accaduto con il braccio robotico *Canadarm 2* per esaminare
l’esterno della *Soyuz*; questo esame è previsto per il 18 dicembre e ha
comportato lo slittamento di un’attività extraveicolare statunitense, che
avverrà il 21 invece del 19.

[Eric Berger su *Ars Technica*](https://arstechnica.com/science/2022/12/heres-what-we-know-and-what-we-dont-about-the-damaged-soyuz-spacecraft/)
nota che il problema principale è costituito dai computer di volo della
*Soyuz*, che rischiano di surriscaldarsi; servono per il calcolo della
traiettoria precisa di rientro in modo che il veicolo atterri in un punto
specifico del Kazakistan, dove lo attendono le squadre di recupero. Senza
questi computer, la procedura dovrebbe essere eseguita manualmente, riducendo
notevolmente la precisione del punto di atterraggio. Le indiscrezioni
pubblicate dalla stampa russa su un surriscaldamento oltre 50°C sono state
[smentite](https://t.me/roscosmos_gk/7890) da Roscosmos. Un
successivo [precisato](https://t.me/roscosmos_gk/7900) di Roscosmos
ha dichiarato che le temperature nella *Soyuz* variano da 28 a 30 gradi.

L’avaria al circuito esterno di raffreddamento comporta il problema che il
calore che si accumula all’interno del veicolo non può essere dissipato
esternamente, e la collocazione dei computer di volo, piuttosto incassati,
rende difficile raffreddarli tramite aria fresca della Stazione immessa
attraverso il portello di attracco della *Soyuz*.

[Katya Pavlushchenko](https://t.me/katline_grey) segnala che la
TASS ha annunciato che i cosmonauti hanno collegato della ventilazione
aggiuntiva alla *Soyuz*, immettendo aria dalla Stazione. Uno dei
cosmonauti ha detto che nel veicolo fa più caldo del normale ma la temperatura
è accettabile. Sempre la TASS
[nota](https://tass.ru/kosmos/16618731) che sono state inviate ai
cosmonauti nuove istruzioni di atterraggio che sostituiscono quelle finora
correnti e vanno usate solo in caso di rientro in emergenza.

Non si sa, inoltre, se siano stati danneggiati altri componenti del veicolo.
L’ipotesi più plausibile, al momento, è un impatto di un micrometeorite, che
potrebbe aver causato altri effetti indesiderati. Si attende l’ispezione
visiva per poter valutare meglio la situazione.

Se dovessero risultare danni peggiori, sarà necessario anticipare la partenza
della prossima Soyuz e farla volare senza equipaggio fino alla Stazione. Fino
a quel momento, in caso di problemi di salute o di emergenza grave a bordo
della Stazione, Prokopyev, Petelin e Rubio resterebbero senza una scialuppa
per per rientrare.

Gli scenari possibili sono quindi i seguenti:

1. La *Soyuz* rimane attraccata fino a marzo e l’equipaggio la usa per
   rientrare.
2. La *Soyuz* viene usata per far rientrare in anticipo l’equipaggio.
3. Viene lanciata una *Soyuz* sostitutiva vuota, guidata da terra, e
   quella attraccata in avaria viene sganciata e fatta rientrare tramite
   comando remoto, portando eventualmente del carico (materiale o esperimenti
   che devono tornare sulla Terra): fattibile (le *Soyuz* sono fatte per
   essere teleguidate e ci sono punti di attracco disponibili nella sezione
   russa della Stazione) ma richiede tempi lunghi di approntamento ed è costoso
   (significa sacrificare un intero vettore *Soyuz* oltre al veicolo
   spaziale vero e proprio) e la Russia in questo momento ha ancora meno soldi
   del solito.

### Aggiornamento 2022/12/20 19:00

Tramite Katya Pavlushchenko, segnalo che Roscosmos ha [confermato](https://t.me/roscosmos_gk/7925) su Telegram che la probabile ubicazione del danno è stata identificata e che la temperatura di bordo è stata ridotta. In un successivo [aggiornamento](http://roscosmos.ru/38641/) sul proprio sito, l’agenzia spaziale russa ha scritto che *“i cosmonauti russi a bordo della Stazione continuano a lavorare secondo quanto pianificato; le loro vite e la loro salute non sono in pericolo [...] secondo le informazioni preliminari, il danno potrebbe essere stato causato da un micrometeoroide o da un detrito spaziale sul radiatore esterno, situato nella sezione strumenti della navicella [...]”*.

Inoltre Yuri Borisov, direttore di Roscosmos, ha aggiunto alcuni dettagli tecnici: il diametro del foro è di circa 0.8 millimetri; le decisioni sulle azioni da intraprendere verranno prese il 27 dicembre; se ci sono dubbi sulla sicurezza della *Soyuz-MS22*, verrà sostituita con la *Soyuz-MS23*, che può essere approntata per il volo per il 19 febbraio 2023. In una [conversazione](https://www.youtube.com/watch?v=kAXCLijQsbk) con i cosmonauti russi, Borisov ha chiesto loro di salutare l’equipaggio statunitense per aver dimostrato *“dignità e una mano tesa in questa situazione”*.

Il direttore di Roscosmos ha successivamente [dichiarato](https://tass.ru/kosmos/16643157), in un’intervista a una TV russa, che gli statunitensi hanno offerto varie opzioni di aiuto, compresa quella di riportare sulla Terra l’equipaggio della *Soyuz* usando veicoli americani, ma è stato deciso che questo aiuto non sarà necessario.

Pubblicazione iniziale:
[17.12.22](https://attivissimo.blogspot.com/2022/12/soyuz-in-avaria-aggiornamento.html "permanent link")

[![](https://resources.blogblog.com/img/icon18_email.gif)](https://draft.blogger.com/email-post/7421441/3403957939158229803 "Post per email")

Labels:
[ISS](https://attivissimo.blogspot.com/search/label/ISS),
[spazio](https://attivissimo.blogspot.com/search/label/spazio)

#### Nessun commento:

[Posta un commento](https://draft.blogger.com/comment/fullpage/post/7421441/3403957939158229803)

[Post più recente](https://attivissimo.blogspot.com/2022/12/50-anni-fa-finiva-la-prima-esplorazione.html "Post più recente")

[Post più vecchio](https://attivissimo.blogspot.com/2022/12/podcast-rsi-caos-di-twitter-giornalisti.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](htt...