---
title: Guerre di Rete - La corsa all'intelligenza artificiale
url: https://guerredirete.substack.com/p/guerre-di-rete-la-corsa-allintelligenza
source: Over Security - Cybersecurity news aggregator
date: 2023-01-22
fetch_date: 2025-10-04T04:34:06.371649
---

# Guerre di Rete - La corsa all'intelligenza artificiale

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - La corsa all'intelligenza artificiale

### Poi Ue e media. Il lascito di Swartz. FTX e politici.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

gen 21, 2023

16

[1](https://guerredirete.substack.com/p/guerre-di-rete-la-corsa-allintelligenza/comments)

Condividi

[![](https://substackcdn.com/image/fetch/$s_!e23E!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F2f63063d-e2aa-40ad-a8ea-b2e0648e5d24_1778x912.png)](https://substackcdn.com/image/fetch/%24s_%21e23E%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/2f63063d-e2aa-40ad-a8ea-b2e0648e5d24_1778x912.png)

(Screenshot da [Anatomy of an AI system](https://anatomyof.ai/))

**Guerre di Rete - una newsletter di notizie cyber
a cura di Carola Frediani
N.150 - 21 gennaio 2023**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:**
-**Il 2023 sarà l’anno della corsa all’AI?
- Il forte lascito di Aaron
- Il difficile rapporto tra Ue, media e piattaforme
- I politici finanziati da FTX
- E altro**

**Il 2023 sarà l’anno della corsa all’AI?**
Buongiorno a tutti e ben ritrovati dopo la pausa natalizia. Ci siamo lasciati nel 2022 parlando di ChatGPT, il chatbot sviluppato da OpenAI - noto centro di ricerca sull’AI (intelligenza artificiale). Chatbot poi aperto al pubblico e che ha generato, oltre a una grande quantità di articoli (qui [il nostro sul sito che spiega cosa può fare e cosa no](https://www.guerredirete.it/chatgpt-cosa-puo-fare-e-non-puo-fare/)), un’infinità di esperimenti, interviste e interazioni col bot, non sempre pregnanti e memorabili. Ma soprattutto ChatGPT è stata la miccia che ha fatto esplodere l’hype sull’intelligenza artificiale, che si era andata accumulando negli ultimi tempi come polvere da sparo in una casamatta incustodita, mentre l’attenzione era ancora puntata su altri settori (criptovalute e blockchain, per dire).

**L’esplosione dell’hype**
Ora invece, tra stampa e reazioni sui social media, sembra quasi che siamo a un passo dal raggiungere il santo Graal dell’AGI (Artificial General Intelligence), cioè un’intelligenza artificiale “generale” o “forte”, che possa “emulare l’intelligenza umana” o “raggiungere appieno le capacità cognitive umane” (detto in sintesi ma riprendendo [definizioni](https://www.sciencedirect.com/science/article/pii/S0893608021003683) di vari [studi](https://www.ncbi.nlm.nih.gov/pmc/articles/PMC7942180/)), in contrapposizione a quella che abbiamo adesso, una AI “stretta” o “debole”, che risolve compiti specifici. In realtà, per molti studiosi del tema, non solo siamo ancora parecchio lontani da un simile traguardo, bensì il tema stesso sarebbe un’arma di distrazione di massa dai problemi della tecnologia attuale.

Ma al di là del dibattito all’interno della comunità AI, che verte anche sulle sue potenzialità effettive oggi e tra qualche anno (dibattito accesissimo e velenoso, se poi vi interessa magari ne riparliamo, per ora teniamo presente solo questa diversità di vedute) proviamo a mettere in fila alcune delle ultime notizie, in mezzo, appunto, all’hype.

DeepMind, la società acquistata da Alphabet (Google) dedicata alla ricerca sull’intelligenza artificiale, e rivale di OpenAI, sta pensando di rilasciare nel 2023 il suo chatbot, chiamato Sparrow, in una “beta privata”, e con la possibilità di citare fonti. Così ha [dichiarato](https://time.com/6246119/demis-hassabis-deepmind-interview/) a TIME Demis Hassabis, il Ceo di DeepMind. L’articolo, oltre che un profilo del fondatore di questo centro, affianca le strategie e le tecnologie dei due soggetti che in questo momento sembrano dividersi la scena dell’AI.

**DeepMind versus OpenAI**
Da un lato, OpenAI, la startup cofinanziata tra gli altri da Peter Thiel ed Elon Musk, e soprattutto da Microsoft (che nel 2019 ci ha investito 1 miliardo di dollari, e che secondo alcune recenti [indiscrezioni](https://www.reuters.com/technology/microsoft-talks-invest-10-bln-chatgpt-owner-semafor-2023-01-10/) potrebbe ora volercene investire altri 10) che ha deciso di aprire alcuni dei suoi strumenti al pubblico, come DALL-E, “un modello di machine learning progettato per generare immagini a partire da stringhe di testo immesse dall’utente”, come avevamo [raccontato in Guerre di Rete (](https://www.guerredirete.it/la-generazione-di-opere-creative-con-ia-sta-esplodendo/)detta semplice: un sistema che ti permette di generare immagini digitali descrivendo quello che si vuole creare); e come, più recentemente, il già citato ChatGPT.
Dall’altro, DeepMind, che per bocca del suo Ceo si dichiara particolarmente attenta alle questioni etiche e di sicurezza, ma che dietro a questa cautela apparente ha pur sempre una delle più potenti multinazionali tech che guida “il capitalismo della sorveglianza” (Zuboff), e che ora sembra essersi scocciata della visibilità un po’ populistica della rivale.

Ci sono dunque tutte le premesse per una corsa all’AI, o meglio, per una sua intensificazione, con un’esplosione di strumenti, app e servizi accessibili al pubblico, più o meno utili, più o meno efficaci, ma sicuramente centrali nel tenere vivo il ciclo dell’hype e nell’espandere la percezione che si possano già impiegare dei sistemi che si portano dietro errori, limiti, rischi, senza farsi troppe domande, senza aspettare, senza rallentare.

Interessante però che sull’arrivo, molto atteso, di GPT-4, il modello linguistico successivo a quello usato ora con ChatGPT, Sam Altman, Ceo di OpenAI, abbia smorzato un po’ gli entusiasmi, lasciando le date molto vaghe e insistendo sulla sicurezza (“uscirà quando possiamo farlo in modo sicuro e responsabile” - video [qua](https://www.youtube.com/watch?v=57OU18cogJI&t=1s), e [qua](https://www.youtube.com/watch?app=desktop&v=ebjkD1Om4uw) - [The Verge](https://www.theverge.com/23560328/openai-gpt-4-rumor-release-date-sam-altman-interview)).

**Microsoft rilancia col suo servizio cloud**
Intanto, Microsoft ha [annunciato](https://azure.microsoft.com/en-us/blog/general-availability-of-azure-openai-service-expands-access-to-large-advanced-ai-models-with-added-enterprise-benefits/...