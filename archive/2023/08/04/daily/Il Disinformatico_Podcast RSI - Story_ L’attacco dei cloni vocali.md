---
title: Podcast RSI - Story: L’attacco dei cloni vocali
url: http://attivissimo.blogspot.com/2023/08/podcast-rsi-story-lattacco-dei-cloni.html
source: Il Disinformatico
date: 2023-08-04
fetch_date: 2025-10-04T12:03:51.002336
---

# Podcast RSI - Story: L’attacco dei cloni vocali

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/08/03

### Podcast RSI - Story: L’attacco dei cloni vocali

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](https://www.rsi.ch/ildisinformatico)
([link diretto](https://rsi-aod-dd.akamaized.net/ww/16443826.mp3?ts=1691127267&fname=Il_Disinformatico_Disinformatico_Story_L_attacco_dei_cloni_vocali.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle fonti di questa puntata, sono qui sotto.

---

*[CLIP: Yoda: “Cominciata la guerra dei cloni è” da “Star
Wars - L’Attacco dei Cloni”]*

[![](https://blogger.googleusercontent.com/img/b/R29vZ2xl/AVvXsEg3UdtpUW7hM62ejFzsjUT_IeEDPre62I3B9kCgnYNUgL86z2UANgB-gmX6hZAWTDyg1bF91ApOylJvJkaBXYgg1AloH3Czptu85lkt8dhCbe5MH263cYUQvGIz3ULzba4vpDGnqnj34oj6gS7klxPbmEI_MeW1zq49ULIHUUM3QQb1Ms1ZuBbK5Q/w351-h400/Screenshot%202023-07-02%20at%2021.15.06%20pro%20voice%20cloning.png)](https://blogger.googleusercontent.com/img/b/R29vZ2xl/AVvXsEg3UdtpUW7hM62ejFzsjUT_IeEDPre62I3B9kCgnYNUgL86z2UANgB-gmX6hZAWTDyg1bF91ApOylJvJkaBXYgg1AloH3Czptu85lkt8dhCbe5MH263cYUQvGIz3ULzba4vpDGnqnj34oj6gS7klxPbmEI_MeW1zq49ULIHUUM3QQb1Ms1ZuBbK5Q/s998/Screenshot%202023-07-02%20at%2021.15.06%20pro%20voice%20cloning.png)

Non è la prima volta che questo
podcast si occupa di voci clonate. Ad aprile scorso avevo raccontato
la [vicenda](https://attivissimo.blogspot.com/2023/04/podcast-rsi-story-drake-e-weeknd.html)
del brano *Heart on My Sleeve*, creato con le voci sintetiche di
Drake e The Weeknd, e gli esempi di clonazione di voci di personaggi
famosi, usati per le truffe, ormai non si contano, come nel caso
recente del [falso
video di Elon Musk](https://attivissimo.blogspot.com/2023/07/anteprima-podcast-rsi-storie-positive.html) che sembra promuovere una truffa basata sulle
criptovalute. Ma sono quasi sempre voci in inglese, e soprattutto
sono le voci degli altri.

Che cosa succede, e come ci si sente,
quando la voce clonata è invece in italiano, e non è quella di
qualcun altro ma è la propria, e la si ascolta mentre pronuncia
perfettamente parole mai dette? E quali sono le implicazioni sociali
e di sicurezza di questa tecnologia, che oggi produce risultati
praticamente indistiguibili dall’originale?

Questa
è la storia di come ho
clonato la mia voce, usando un servizio commerciale aperto a
chiunque, e di come oggi dobbiamo imparare a non fidarci più non
solo dei nostri occhi con i *deepfake*,
ma anche delle nostre orecchie.

Benvenuti
alla
puntata del 4
agosto 2023 del
*Disinformatico*, il
podcast della Radiotelevisione Svizzera dedicato alle notizie
e alle storie strane
dell’informatica. Io sono Paolo Attivissimo. O
forse sono il suo clone. Ascoltate attentamente, e provate a vedere
se riuscite a capire quando sto parlando realmente io e quando invece
affido questo podcast al mio clone.

*[SIGLA di apertura]*

Parto subito con una premessa importante: clonare bene la voce di
qualcuno non è facile, come molti pensano. Certo, ci sono numerosi
software e servizi online facilmente accessibili, ai quali si può
affidare una breve registrazione della voce di qualcuno, senza alcun
controllo di identità, e ottenerne in pochi minuti un clone
abbastanza somigliante al quale far dire qualunque cosa, come ha
fatto [recentemente](https://www.rsi.ch/play/tv/falo/video/lintelligenza-artificiale-?urn=urn:rsi:video:16309288)
il programma *Falò* della Radiotelevisione Svizzera, clonando
voce e immagine del conduttore Michele Galfetti.

*[CLIP: Audio di Galfetti clonato]*

Ma c’è comunque qualcosa di robotico
e piatto nei cloni fatti in questo modo. Sono sufficienti a ingannare
un ascoltatore distratto, permettono di fare qualche burla su TikTok
e consentono anche di creare truffe come quella che sfrutta la voce
di Elon Musk, citata prima, o quella, molto in voga in questo periodo, della falsa
telefonata di un familiare che chiede urgentemente soldi per tirarsi
fuori da un guaio. Ma ascoltando con attenzione queste voci ci si
accorge che sono in qualche modo artificiali.

Per ottenere un clone vocale credibile,
come quello che state ascoltando qua e là in questo podcast in
alternanza con la mia voce reale, serve molto di più: servono soldi,
tempo, e tanti campioni di voce puliti, che non sono facili da
ottenere. E poi ci sono controlli di sicurezza difficili da superare.

I soldi servono per acquistare un
account professionale su una delle tante piattaforme di clonazione
vocale, come [Resemble](https://app.resemble.ai/) o
[Speechify](https://speechify.com/) o [Elevenlabs](https://elevenlabs.io/),
che è quella che ho usato per questo esperimento. Per poter clonare
bene una singola voce bisogna spendere una ventina di dollari al
mese; per clonarne di più i prezzi salgono molto in fretta.

Poi servono i campioni della voce da
clonare, e ne servono tanti e di ottima qualità. Non basta piazzare
un microfono vicino a qualcuno per qualche minuto per rubargli la
voce. Servono almeno trenta minuti di audio molto pulito, senza
rumori di fondo, per ottenere risultati accettabili, e le voci
migliori richiedono tre ore di campioni. Procurarsi così tante
registrazioni pulite non è facile, a meno che si tratti della voce
di qualcuno che parla spesso in pubblico, davanti a un buon microfono,
come appunto un conduttore radiofonico o un podcaster.

[![](https://blogger.googleusercontent.com/img/b/R29vZ2xl/AVvXsEibomwXk48zZEzzJ8Vu09wC4WNcv09nl6u5_mcz0F3zJ-PkyA7KBEmbCHxz3c1uXvMbHWcrZg5d_E6_Yw7jGUjYr-ZJiRWLLu6invUZ7mh3o_IeVf7F2dYZkBPZjORrq7QtijAKUPKEVWX1CJ9uQLNYg3FtQaaurFFjxMRXpCzLGI0j0dVNHg9l8A/w372-h640/Screenshot%202023-07-03%20at%2013.23.13%20data%20upload-crop.png)](https://blogger.googleusercontent.com/img/b/R29vZ2xl/AVvXsEibomwXk48zZEzzJ8Vu09wC4WNcv09nl6u5_mcz0F3zJ-PkyA7KBEmbCHxz3c1uXvMbHWcrZg5d_E6_Yw7jGUjYr-ZJiRWLLu6invUZ7mh3o_IeVf7F2dYZkBPZjORrq7QtijAKUPKEVWX1CJ9uQLNYg3FtQaaurFFjxMRXpCzLGI0j0dVNHg9l8A/s1499/Screenshot%202023-07-03%20at%2013.23.13%20data%20upload-crop.png)

E anche così, ci sono delle
limitazioni: la voce clonata avrà infatti lo stesso tono che hanno
le registrazioni usate per crearla. Se i campioni provengono da
discorsi in pubblico, avranno il tono di chi parla ad alta voce a
degli ascoltatori; se provengono da una conversazione privata,
avranno un tono più sommesso e intimo, e non ci sarà modo di
cambiarlo. Io ho usato le registrazioni della mia voce fatte per le
puntate precedenti di questo podcast, per cui il tono risulta...