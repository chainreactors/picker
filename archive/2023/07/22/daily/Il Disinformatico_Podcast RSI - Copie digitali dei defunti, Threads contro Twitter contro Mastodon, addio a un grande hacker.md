---
title: Podcast RSI - Copie digitali dei defunti, Threads contro Twitter contro Mastodon, addio a un grande hacker
url: http://attivissimo.blogspot.com/2023/07/podcast-rsi-copie-digitali-dei-defunti.html
source: Il Disinformatico
date: 2023-07-22
fetch_date: 2025-10-04T11:57:58.421960
---

# Podcast RSI - Copie digitali dei defunti, Threads contro Twitter contro Mastodon, addio a un grande hacker

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/07/21

### Podcast RSI - Copie digitali dei defunti, Threads contro Twitter contro Mastodon, addio a un grande hacker

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo trovate presso
[www.rsi.ch/ildisinformatico](https://www.rsi.ch/ildisinformatico)
([link diretto](https://rsi-aod-dd.akamaized.net/ww/16408837.mp3?ts=1689859747&fname=Il_Disinformatico_Copie_digitali_dei_defunti_Threads_contro_Twitter_contro_Mastodon_addio_a_un_grande_hacker.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle fonti di questa puntata, sono qui sotto.

---

*[CLIP: Video di Re;memory]*

Il signor Lee sapeva che gli restava poco da vivere ed era preoccupato per sua
moglie, che sarebbe rimasta sola, e così le ha lasciato il suo gemello
digitale. Pochi mesi dopo la sua morte, la moglie è andata a trovarlo. *“Tesoro, sono io. È passato molto tempo”* le ha detto.

Sembra l’inizio
di una puntata di *Black Mirror*, ma è invece l’inizio di un
[video](https://youtu.be/pZeXjCUs1ak) commerciale che promuove i servizi
molto concreti di un’azienda coreana che offre *griefbot*: repliche
digitali interattive, audio e video, delle persone decedute.

Benvenuti alla puntata del 21 luglio 2023 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo, e in questo podcast vi
racconterò i dettagli di questi *griefbot* e dei loro usi inattesi,
insieme alle ultime novità riguardanti lo scontro fra Threads e Twitter e la
storia di uno degli hacker più famosi di sempre, Kevin Mitnick.

*[SIGLA di apertura]*

### Griefbot e intelligenze artificiali

La visionaria serie televisiva distopica *Black Mirror* ha ormai una
lunga tradizione di previsioni tecnologiche che qualche anno dopo si avverano.
Dieci anni fa, nella puntata *Be Right Back* (*Torna da me* nella
versione italiana), aveva immaginato un servizio online che raccoglieva tutte
le informazioni pubblicate sui social network da una persona defunta e tutti i
suoi messaggi vocali e video e li usava per creare un avatar che, sullo
schermo dello smartphone, parlava esattamente come quella persona e aveva il
suo stesso aspetto.

Con l’arrivo di ChatGPT e delle altre tecnologie di intelligenza artificiale,
quest’idea è diventata fattibile, e ha un nome tecnico, *griefbot*, che
combina il termine inglese “*grief”* (cioè “*lutto”*), con
“*bot”*, vale a dire “*programma o agente automatico”*.

Già alcuni anni fa erano stati realizzati in [Russia](https://attivissimo.blogspot.com/2018/03/griefbot-fantasmi-digitali.html),
[Canada](https://www.sfchronicle.com/projects/2021/jessica-simulation-artificial-intelligence/), [Stati Uniti](https://www.hereafter.ai/) e
[Cina](https://www.businessinsider.com/ai-make-money-china-grieving-raise-dead-griefbot-2023-5?r=US&IR=T)
dei *griefbot* elementari, capaci di scrivere messaggi e di chattare online
imitando più o meno lo stile e, in alcuni casi, anche la
[voce](https://www.theverge.com/a/luka-artificial-intelligence-memorial-roman-mazurenko-bot)
di una persona defunta, e proprio un anno fa in questi giorni Amazon
[proponeva](https://attivissimo.blogspot.com/2022/07/alexa-fa-parlare-i-morti.html)
di dare al suo assistente vocale Alexa la voce di un familiare deceduto. Ma
questi *griefbot* erano abbastanza limitati come fedeltà delle loro
conversazioni e non erano in grado di mostrare interazioni video.

Ora, però, l’azienda coreana Deepbrain AI, che produce assistenti virtuali e
conduttori sintetici per telegiornali, offre anche queste interazioni su
schermo, tramite [Re;memory](https://rememory.deepbrain.io/en), un
servizio che permette alle persone di dialogare anche in video con chi non c’è
più.

A differenza dei *griefbot* realizzati fin qui, che si basano sui dati lasciati
dalla persona deceduta, Re;memory si appoggia a suoni, immagini e dati forniti
appositamente e preventivamente. Chi vuole lasciare ai posteri un proprio
avatar interattivo deve farsi videoregistrare per circa sette
ore, durante le quali avviene un colloquio dettagliato, il cui contenuto viene
poi usato per fornire a un’intelligenza artificiale una serie di campioni
audio e video e di informazioni personali sulle quali basare l’avatar che
replicherà l’aspetto fisico e la voce della persona.

I familiari potranno incontrare l’avatar, e interagirvi in vere e proprie
conversazioni, recandosi in apposite sedi, dove vedranno l’immagine della
persona su un grande schermo, a grandezza naturale, seduta comodamente in poltrona, che
parla e si muove in risposta alle loro parole.

Nel video promozionale del servizio, che costa circa
[10.000 dollari](https://www.engadget.com/digital-immortality-is-coming-and-were-not-ready-for-it-133022423.html)
e si paga anche ogni volta che lo si usa, si vede che l’avatar dialoga per esempio con la
figlia di un defunto, rispondendo a senso alle sue parole e creando in lei una
forte commozione anche se il tono dell’avatar è poco dinamico e molto pacato,
perché il software si basa solo sui campioni registrati in queste sedute apposite,
che comprensibilmente non sono ricolme di entusiasmo.

Re;memory non è l’unico *griefbot* sul mercato: aziende come
[Hereafter AI](https://www.hereafter.ai/) offrono avatar più vivaci,
ma solo in versione audio, che dialogano con i familiari e sono anche in grado
di citare storie e aneddoti del passato della persona scomparsa.

L’avvento di questi fantasmi digitali era facilmente prevedibile, ma come
capita spesso queste nuove possibilità, concepite con uno scopo di conforto
ben preciso, hanno anche delle applicazioni meno facili da anticipare.

Per esempio, nulla vieta, almeno dal punto di vista tecnico, di creare un
avatar di una persona e di usarlo mentre quella persona
*è ancora in vita*, al posto di quella persona. Immaginate un adolescente
che passa moltissimo tempo al telefonino a dialogare con i propri amici e si
rende conto che preferisce interagire con gli avatar di quegli amici, che sono
meno impulsivi e più socievoli e non sono mai stanchi o scocciati, e comincia
a preferirli agli amici in carne e ossa. Per citare il futurologo Ian Beacraft
in un suo
[recente intervento pubblico](https://www.youtube.com/watch?v=O2tTSREG72w), una sfida dei genitori di domani non sarà decidere quanto tempo è giusto
lasciare che i propri figli stiano online, ma decidere quanti dei loro amici possano ess...