---
title: Il caos di Twitter continua: riassunto della situazione (seconda puntata). Sul sito del paladino della libertà di espressione siamo già alla purga dei giornalisti
url: http://attivissimo.blogspot.com/2022/12/il-caos-di-twitter-continua-riassunto.html
source: Il Disinformatico
date: 2022-12-17
fetch_date: 2025-10-04T01:49:20.289108
---

# Il caos di Twitter continua: riassunto della situazione (seconda puntata). Sul sito del paladino della libertà di espressione siamo già alla purga dei giornalisti

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/12/16

### Twitterremoto, seconda puntata: bollini, account a termine, filonazisti ripristinati, giornalisti bannati e altro ancora

[![](https://blogger.googleusercontent.com/img/b/R29vZ2xl/AVvXsEhUfwzYBhJHZl6ASYGjbFGZdafB6GPZ0ecP2RKSMyY8ZoC3qC_a3B0s6jS978UZf7n0KMiYK8Stbe2Xb_I5akiFWlNaaREsMh8Xq7kt_j9eNXP3MGvVgciJYWXiuvDSyeqiMjZKGcU_94Lps8TnY59vf_UHByRIx_gkfwkEyRcVjTDCEWqGTGM/s320/Screenshot%202022-11-11%20at%2019.36.14.png)](https://blogger.googleusercontent.com/img/b/R29vZ2xl/AVvXsEhUfwzYBhJHZl6ASYGjbFGZdafB6GPZ0ecP2RKSMyY8ZoC3qC_a3B0s6jS978UZf7n0KMiYK8Stbe2Xb_I5akiFWlNaaREsMh8Xq7kt_j9eNXP3MGvVgciJYWXiuvDSyeqiMjZKGcU_94Lps8TnY59vf_UHByRIx_gkfwkEyRcVjTDCEWqGTGM/s694/Screenshot%202022-11-11%20at%2019.36.14.png)

*Questo articolo fa parte del testo del podcast* Il Disinformatico*di venerdì 16 dicembre. Pubblicazione iniziale: 2022/12/16 1:57. Ultimo aggiornamento: 2022/12/16 19:35.*

La vicenda di Twitter si fa sempre più complicata e si arricchisce di aspetti
umani oltre che tecnici. Ho riepilogato la fase iniziale della cronaca del
caos e le tecniche di autodifesa corrispondenti nella
[puntata del *Disinformatico* del 18 novembre scorso](https://attivissimo.blogspot.com/2022/11/podcast-rsi-twitter-la-cronaca-del-caos.html), ma nelle quattro settimane che ormai ci separano da quella data sono
successe talmente tante cose intorno a Twitter e Elon Musk, il suo nuovo
proprietario e amministratore unico, che è opportuno fare un nuovo riassunto
della situazione.

Prima di tutto, alcune raccomandazioni tecniche. Se avete un account su
Twitter e state pensando di chiuderlo ed eliminarlo, non fatelo. Eliminare un
account Twitter significa infatti che qualcun altro potrà usare il vostro
stesso nome di account in futuro, causando confusione e magari spacciandosi
per voi ([Twitter Help](https://help.twitter.com/en/managing-your-account/when-email-phone-number-or-usernname-is-already-in-use);
[Chron](https://smallbusiness.chron.com/happen-deactivate-twitter-account-76459.html);
[PCWorld](https://www.pcworld.com/article/1368266/how-to-delete-your-twitter-account-2.html)). Se state pensando invece di
[renderlo privato o protetto](https://twitter.com/settings/audience_and_tagging), tenete presente che se lo fate diventeranno pubblicamente
[inaccessibili](https://help.twitter.com/en/safety-and-security/public-and-protected-tweets)
anche tutti i vostri tweet precedenti.

Al momento, la strategia più prudente è semplicemente smettere di usare
l’account, silenziare le notifiche, e mettere nelle informazioni del profilo e
in un ultimo tweet un annuncio che avvisi che l’account è fermo e non verrà
monitorato e che dia le coordinate di come comunicare con voi altrove. È
quello che ho fatto anch’io, e sembra funzionare.

[![](https://blogger.googleusercontent.com/img/a/AVvXsEiPQfkUSm2Fw86JJ3HwBVYBNgmdGkkPZvIRBES8M8ly0N9kLOoxlr0BZKaYUZGeLqNbML_Ajt3VkdDaXGpJMzpZAWSzxYRTTWLNZj8AYQ4j9a4iAysQHwAaR6lF9VNkhXZLnL6GDKM8WwSjzNSP-9Q_6pz6pB4Pull2_trEpuzGTiuSsgN9-Ko)](https://blogger.googleusercontent.com/img/a/AVvXsEiPQfkUSm2Fw86JJ3HwBVYBNgmdGkkPZvIRBES8M8ly0N9kLOoxlr0BZKaYUZGeLqNbML_Ajt3VkdDaXGpJMzpZAWSzxYRTTWLNZj8AYQ4j9a4iAysQHwAaR6lF9VNkhXZLnL6GDKM8WwSjzNSP-9Q_6pz6pB4Pull2_trEpuzGTiuSsgN9-Ko)

Intanto sono
[finalmente](https://www.bbc.com/news/technology-63938566)
[arrivati](https://twitter.com/Twitter/status/1601692766257709056?ref_src=twsrc%5Etfw%7Ctwcamp%5Etweetembed%7Ctwterm%5E1601692766257709056%7Ctwgr%5Eb8ec15166186bf319db96dd8d85d34a352cc855c%7Ctwcon%5Es1_&ref_url=https%3A%2F%2Fwww.punto-informatico.it%2Ftwitter-blue-12-dicembre-prezzo-piu-alto%2F), dopo il disastro iniziale dei falsi account aziendali e alcuni rinvii, i
bollini colorati, quelli che dovrebbero classificare e verificare gli account
su Twitter, e alcuni di questi bollini sono disponibili anche in Europa.

Il bollino color oro indica un account che è
*“verificato poiché si tratta di un’azienda ufficiale”* (come per esempio
[@Repubblica](https://twitter.com/repubblica)); ma il bollino blu
continua a indicare sia un
*“account verificato secondo i criteri precedenti”* che*“[p]otrebbe essere o non essere notorio”*
(una definizione a metà fra Schrödinger e Shakespeare) sia un account che
*“è verificato in quanto è abbonato a Twitter Blue”* e quindi ha
semplicemente pagato otto dollari al mese (o undici se ha pagato tramite
Apple).

Ci dovrebbe essere anche un bollino grigio per le istituzioni, ma non si è
ancora visto, e la “verifica” avviene semplicemente
[tramite il numero di telefono](https://www.punto-informatico.it/twitter-blue-12-dicembre-prezzo-piu-alto/), quindi ha un valore molto limitato. La confusione, insomma, persiste.

E c’è anche un altro elemento di confusione: in
[teoria](https://www.bbc.com/news/technology-63938566) chi ha il
bollino blu e cambia il proprio nome nell’account dovrebbe perderlo fino a che
Twitter non lo verifica di nuovo, ma io ho cambiato il mio nome su Twitter,
dove ho un account con il bollino blu “vecchia maniera”, e
[non è successo nulla](https://mastodon.uno/%40ildisinformatico/109508641897095630). Questa è una buona notizia per chi vuole inserire nel proprio nome su
Twitter le proprie coordinate su altri social, per esempio.

[![](https://blogger.googleusercontent.com/img/a/AVvXsEipqmIGWVI9fNQNmu1HrtUsVmEAsmOUQADoWN1zrmL1mYLvBcWfDYHafgcfvFXPJnMp3D4FYOoqCespBJ-JbzfUY030Xk9Q-5k18qiftBPFtyIgYdnwpSm7Yvea1kjeWGAJYkXU5Y6At-xF6N_BYyJl01S_UUapwdoPk813sAnhgNPcIld0fH8)](https://blogger.googleusercontent.com/img/a/AVvXsEipqmIGWVI9fNQNmu1HrtUsVmEAsmOUQADoWN1zrmL1mYLvBcWfDYHafgcfvFXPJnMp3D4FYOoqCespBJ-JbzfUY030Xk9Q-5k18qiftBPFtyIgYdnwpSm7Yvea1kjeWGAJYkXU5Y6At-xF6N_BYyJl01S_UUapwdoPk813sAnhgNPcIld0fH8)

Prima...

[![](https://blogger.googleusercontent.com/img/a/AVvXsEhOA4EYPF9hR45NCedX18HSgCL_-JSmOCTwxtPwTTYIwJuEALVx3VQqZxm4ss3H2_Af7VdQFuWcYyAS4BM65eyCncdrhf5uRvEX7IESe9hGQX0MsYz8mTLqWKCsmrpzNWtP5ho5_qs_uhRYpnqIJiUiB0bxRLmlLtt7cddXt_23XYTPluSXFf4)](https://blogger.googleusercontent.com/img/a/AVvXsEhOA4EYPF9hR45NCedX18HSgCL_-JSmOCTwxtPwTTYIwJuEALVx3VQqZxm4ss3H2_Af7VdQFuWcYyAS4BM65eyCncdrhf5uRvEX7IESe9hGQX0MsYz8mTLqWKCsmrpzNWtP5ho5_qs_uhRYpnqIJiUiB0bxRLmlLtt7cddXt_23XYTPluSXFf4)

...e dopo.

[![](https://blogger.googleusercontent.com/img/a/AVvXsEhbCxGOZaiYqT8K5rXz0X564PRjMNTIceUyWfWIoBJnv8g1GtLtmhjoAZkBAKuvClDPZ3Zr40ltHqU577Na-bG1N_AzcZ3EcxShdqp5LASAUviJGjeq-L-WqHEyqBGdFu8HPLZzp6dlYBjCn9wAPMhk3lDE3_KtwkBV9ecP_NwI2EJaXsB3gSI)](https://blogger.googleusercontent.com/img/a/AVvXsEhbCxGOZaiYqT8K5rXz0X564PRjMNTIceUyWfWIoBJnv8g1GtLtmhjoAZkBAKuvClDPZ3Zr40ltHqU577Na-bG1N_AzcZ3EcxShdqp5LASAUviJGjeq-L-WqHEyqBGdFu8HPLZzp6dlYBjCn9wAPMhk3lDE3_KtwkBV9ecP_NwI2EJaXsB3gSI)

Il bollino è rimasto e nessuno mi ha chiesto niente.

Un altro cambiamento tecnico su Twitter è la scomparsa di un’informazione
utile per gli utenti, come
[nota](https://mastodon.uno/%40DavidPuente/109466194557029637) il
collega David Puente, ossia l’indicazione dell’app o del dispositivo usato per
scrivere uno specifico tweet. Sapere se un tweet era stato scritto usando uno
smartphone oppure un’app pubblicitaria permetteva di capire più facilmente se
si trattasse di un tweet autentico, scritto da un essere umano, o se si
trattasse di un messaggio automatico generato da un bot. Ora questa
indicazione non è più immediatamente disponibile.

C’è anche una nota tecnica che riguarda gli account inattivi: Elon Musk ha
[dichiarato](https://www.bbc.com/news/technology-63938566) che
verranno eliminati dopo un certo periodo di inattività, che non ha
quanti...