---
title: Ruolo del gestore del sistema telematico nelle attività di digital forensics
url: https://www.ictsecuritymagazine.com/articoli/ruolo-del-gestore-del-sistema-telematico-nelle-attivita-di-digital-forensics/
source: ICT Security Magazine
date: 2024-07-02
fetch_date: 2025-10-06T17:46:42.908358
---

# Ruolo del gestore del sistema telematico nelle attività di digital forensics

[Salta al contenuto](#main)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

* [Home](https://www.ictsecuritymagazine.com/)
* [Articoli](https://www.ictsecuritymagazine.com/argomenti/articoli/)
* RubricheEspandi
  + [Cyber Security](https://www.ictsecuritymagazine.com/argomenti/cyber-security/)
  + [Cyber Crime](https://www.ictsecuritymagazine.com/argomenti/cyber-crime/)
  + [Cyber Risk](https://www.ictsecuritymagazine.com/argomenti/cyber-risk/)
  + [Cyber Law](https://www.ictsecuritymagazine.com/argomenti/cyber-law/)
  + [Digital Forensic](https://www.ictsecuritymagazine.com/argomenti/digital-forensic/)
  + [Digital ID Security](https://www.ictsecuritymagazine.com/argomenti/digital-id-security/)
  + [Business Continuity](https://www.ictsecuritymagazine.com/argomenti/business-continuity/)
  + [Digital Transformation](https://www.ictsecuritymagazine.com/argomenti/digital-transformation/)
  + [Cyber Warfare](https://www.ictsecuritymagazine.com/argomenti/cyber-warfare/)
  + [Ethical Hacking](https://www.ictsecuritymagazine.com/argomenti/ethical-hacking/)
  + [GDPR e Privacy](https://www.ictsecuritymagazine.com/argomenti/gdpr-e-privacy/)
  + [IoT Security](https://www.ictsecuritymagazine.com/argomenti/iot-security/)
  + [Industrial Cyber Security](https://www.ictsecuritymagazine.com/argomenti/industrial-cyber-security/)
  + [Blockchain e Criptovalute](https://www.ictsecuritymagazine.com/argomenti/blockchain-e-criptovalute/)
  + [Intelligenza Artificiale](https://www.ictsecuritymagazine.com/argomenti/intelligenza-artificiale/)
  + [Geopolitica e Cyberspazio](https://www.ictsecuritymagazine.com/argomenti/geopolitica-cyberspazio/)
  + [Interviste](https://www.ictsecuritymagazine.com/argomenti/interviste/)
* [Notizie](https://www.ictsecuritymagazine.com/argomenti/notizie/)
* [Pubblicazioni](https://www.ictsecuritymagazine.com/pubblicazioni/)
* [Cybersecurity Video](https://www.ictsecuritymagazine.com/argomenti/cybersecurity-video/)
* [Eventi](https://www.ictsecuritymagazine.com/eventi/)
* [Newsletter](https://www.ictsecuritymagazine.com/newsletter/)

[Linkedin](https://www.linkedin.com/company/ict-security-magazine/) [YouTube](https://www.youtube.com/%40ictsecuritymagazine1403) [RSS](https://www.ictsecuritymagazine.com/feed/)

[![ICT Security Magazine](https://www.ictsecuritymagazine.com/wp-content/uploads/2016/01/logo-ict-security.jpg)](https://www.ictsecuritymagazine.com/)

Attiva/disattiva menu

[![Forum ICT Security 2025](https://www.ictsecuritymagazine.com/wp-content/uploads/banner-header-2025.jpg)](https://www.ictsecuritymagazine.com/eventi/forumictsecurity2025)

![Digital Forensics e crittografia: obblighi di collaborazione dei gestori di sistemi telematici tra indagini e privacy](https://www.ictsecuritymagazine.com/wp-content/uploads/attivita-di-digital-forensics.jpg)

# Ruolo del gestore del sistema telematico nelle attività di digital forensics

A cura di:[Francesco Lazzini](#molongui-disabled-link)  Ore 1 Luglio 202426 Settembre 2025

*La digital forensics riveste oggi un ruolo centrale nelle indagini penali, soprattutto quando si tratta di accedere a sistemi informatici protetti da password o crittografia avanzata. Tecniche di data hiding e misure di sicurezza progettate per cancellare automaticamente le informazioni possono rendere complessa – e talvolta rischiosa – l’attività investigativa. In questo scenario si pone un interrogativo cruciale: i gestori di sistemi telematici hanno l’obbligo giuridico di collaborare con le autorità, anche a costo di esporre vulnerabilità dei propri servizi, oppure possono legittimamente opporsi per tutelare la privacy degli utenti?*

## Digital Forensics e crittografia: obblighi di collaborazione dei gestori di sistemi telematici tra indagini e privacy

Non di rado gli inquirenti, quando risulta necessario ricorrere alla *digital forensics*, si trovano a fronteggiare una serie di problematiche relative all’accesso al sistema informatico da analizzare. Oltre alle tecniche di *anti forensics* volte all’alterazione dei dati o semplicemente funzionali al rallentamento dell’attività investigativa, è frequente, infatti, che l’autorità procedente si trovi a dover operare su supporti e sistemi protetti da *password* o su informazioni oscurate mediante l’utilizzo di metodi crittografici[[1]](#_ftn1) (c.d. *data hiding*).

Il problema che si pone per gli investigatori sta nel fatto che talvolta i sistemi di crittografia o di protezione potrebbero risultare particolarmente ostici da superare se non addirittura dannosi per l’indagine, come ad esempio può accadere nel caso in cui la crittografia includa sistemi di sicurezza informatica programmati alla cancellazione dei dati protetti o al blocco definitivo del dispositivo per il caso di tentativi di violazione, così implicando un elevato rischio di perdita del possibile elemento di prova.

Appare evidente come in dette situazioni il ricorso all’ausilio di privati esperti del settore o, ancora meglio, dello stesso gestore del sistema telematico attenzionato, possa apportare un contributo non indifferente per la buona riuscita dell’indagine. Il gestore, infatti, potrebbe essere a conoscenza delle debolezze del sistema e delle falle nella sicurezza, potendo talora, almeno in linea teorica, consegnare nelle mani dell’autorità procedente la chiave per l’accesso al dispositivo o comunque facilitare di molto le operazioni per “bucarne” le difese.

In ragione di ciò occorre capire se i privati, tra i quali il gestore del sistema telematico, abbiano un dovere a collaborare alle indagini, oppure se possano rifiutarsi di prestare la loro cooperazione. In altri termini, bisogna comprendere se l’autorità procedente possa pretendere tale assistenza – obbligo che è stato definito da taluno «*servitù di giustizia*»[[2]](#_ftn2) – oppure se il privato possa muovere opposizione a simile pretesa.

Partendo dal presupposto che è pacifico, nel nostro ordinamento, che tale pretesa non possa essere avanzata nei confronti dell’indagato e dell’imputato, stante il principio del *nemo tenetur se detegere* (inteso come il diritto a non dover compiere comportamenti autoincriminanti) ed è altrettanto pacifico che tale richiesta possa, invece, essere rivolta ai consulenti tecnici e privati obbligati a prestare la loro opera in base alle norme codicistiche[[3].](#_ftn3)

Bisogna però capire se tale obbligo sussista anche in capo al gestore del sistema telematico, il quale potrebbe trovarsi nella scomoda situazione di dover mettere a nudo le vulnerabilità del proprio sistema o peggio, a dover creare delle vulnerabilità *ad hoc* o rivelare stratagemmi capaci di eludere la propria sicurezza a soggetti che, sebbene membri delle forze dell’ordine o da questi delegati, sono comunque esterni all’azienda.

Sotto altri punti di vista potrebbero profilarsi, poi, anche problemi collegati al diritto alla riservatezza, poiché fornire la chiave di crittografia di un sistema telematico, in linea teorica potrebbe rendere accessibile non solo il contenuto crittografato del dispositivo sotto indagine ma anche quello degli altri utenti che condividono la stessa struttura di crittografia.

In buona sostanza, giuridicamente parlando, si tratta quindi di stabilire fino a che punto l’esigenza di ordine pubblico possa spingersi nella compressione di diritti individuali a garanzia della sicurezza sociale, in tema di indagini informatiche[[4]](#_ftn4).

Volgendo lo sguardo fuori dal nostro sistema giuridico, si deve rilevare come l’ipotesi per la quale l’esigenza investigativa possa scavalcare le ragioni del gestore informatico è stata presa in considerazione anche presso altri paesi. Già da tempo, infatti, in diversi ordinamenti si è discusso sull’opportunità di imporre alle compagnie informatiche di progettare apposite *backdoors* ad uso investigativo, con ciò intese delle «*intenzionali vulnerabilità che l’autore del sistema...