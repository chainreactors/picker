---
title: Podcast RSI - Gli smartphone ci ascoltano? No, ma...
url: http://attivissimo.blogspot.com/2024/09/podcast-rsi-gli-smartphone-ci-ascoltano.html
source: Il Disinformatico
date: 2024-09-07
fetch_date: 2025-10-06T18:31:40.350562
---

# Podcast RSI - Gli smartphone ci ascoltano? No, ma...

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/09/06

### \*Podcast RSI - Gli smartphone ci ascoltano? No, ma...

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de
[*Il Disinformatico*](https://www.rsi.ch/ildisinformatico/)
della Radiotelevisione Svizzera, scritto, montato e condotto dal sottoscritto:
lo trovate
[qui sul sito della RSI](https://www.rsi.ch/web/podcast/il-disinformatico/Gli-smartphone-ci-ascoltano-No-ma...--2245551.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2245551.mp3?ts=1725567650&fname=Gli_smartphone_ci_ascoltano_No_ma.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628), [Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml) (Google Podcasts non esiste più, al suo posto c’è [YouTube Music](https://music.youtube.com/playlist?list=PLOJwnh1_39kGYwu4TS3gdUupSgcrpcfmf)).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

I telefonini ascoltano le nostre conversazioni per bombardarci di pubblicità?
La risposta degli esperti è sempre stata un secco *“no”*, nonostante la
montagna di aneddoti e di casi personali raccontati dagli utenti, che dicono
in tanti di aver visto sul telefonino la pubblicità di uno specifico prodotto
poco dopo aver menzionato ad alta voce il nome o la categoria di quel
prodotto.

La tecnologia, però, galoppa, i telefonini diventano sempre più potenti e i
pubblicitari diventano sempre più avidi di dati personali per vendere
pubblicità sempre più mirate ed efficaci, e quindi oggi quel secco
*“no”* va aggiornato, trasformandolo in un *“no,* *ma…”*,
perché un’azienda importante è stata colta a proporre ai clienti proprio
questo tipo di ascolto delle conversazioni a scopo pubblicitario.

Questa è la storia di quel *“no”* e soprattutto di quel *“ma”.* Non
è il caso di farsi prendere dal panico, ma è opportuno sapere dove sta andando
la tecnologia e quali semplici gesti si possono fare per evitare il rischio di
essere ascoltati dai nostri inseparabili smartphone.

Benvenuti alla puntata del 6 settembre 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

---

Se ne parla da anni: moltissime persone sono convinte che i loro smartphone
ascoltino costantemente le loro conversazioni e colgano le parole chiave di
quello che dicono, selezionando in particolare i termini che possono
interessare ai pubblicitari. C’è la diffusissima sensazione che basti
*parlare*
di una specifica marca di scarpe o di una località di vacanze, senza cercarla
su Internet tramite il telefonino, per veder comparire sullo schermo la
pubblicità di quel prodotto o di quel servizio. Praticamente tutti i
proprietari di smartphone possono citare casi concreti accaduti a loro
personalmente.

Restano inascoltate, invece, le spiegazioni e le indagini fatte dagli esperti
in vari paesi del mondo in questi anni. I [test e le inchieste della rete televisiva statunitense CBS e della Northeastern University nel 2018](https://www.cbsnews.com/news/phone-listening-facebook-google-ads/), gli
esperimenti della BBC insieme alla società di sicurezza informatica Wandera
nel 2019, l’[inchiesta](https://attivissimo.blogspot.com/2021/09/cellulari-che-ascoltano-il-garante.html) del Garante italiano per la protezione dei dati
personali nel 2021: tutte queste ricerche sul problema non hanno portato a
nulla. Non c’è nessuna conferma oggettiva che i telefonini ci ascoltino e
mandino ai pubblicitari le nostre parole per impostazione predefinita. Quando
si fanno i test in condizioni controllate, il fenomeno sparisce.

Per esempio, nella loro
[indagine del 2019](https://www.bbc.com/news/technology-49585682),
la BBC e Wandera hanno messo due telefonini, un Android di Samsung e un iPhone
di Apple, in una stanza e per mezz’ora hanno fatto arrivare nella stanza
l’audio di pubblicità di cibo per cani e per gatti. Hanno anche piazzato due
telefonini identici in una stanza isolata acusticamente. Tutti questi telefoni
avevano aperte le app di Facebook, Instagram, SnapChat, YouTube e Amazon,
insieme al browser Chrome, e a tutte queste app erano stati dati tutti i
permessi richiesti.

I ricercatori hanno successivamente controllato se nelle navigazioni fatte
dopo il test con quegli smartphone sono comparse pubblicità di cibi per
animali domestici e hanno analizzato il consumo della batteria e la
trasmissione di dati durante il test. Hanno ripetuto tutta questa procedura
per tre giorni, e il risultato è stato che non sono comparse pubblicità
pertinenti sui telefonini esposti agli spot di cibi per animali e non ci sono
stati aumenti significativi del consumo di batteria o della trasmissione di
dati. I consumi e le trasmissioni di dati sono stati praticamente uguali per i
telefoni esposti all’audio pubblicitario e per quelli nella stanza silenziosa.

Se ci fosse un ascolto costante e un’altrettanto costante analisi dell’audio
ambientale, questo produrrebbe un aumento dei consumi, perché il processore
del telefono lavorerebbe in continuazione, e ci sarebbe un aumento della
trasmissione di dati, per inviare le informazioni ascoltate ai pubblicitari. E
invece niente. Anzi, i ricercatori hanno osservato che i telefonini Android
nella stanza isolata acusticamente trasmettevano *più* dati rispetto a
quelli esposti all’audio preparato per l’esperimento, mentre gli iPhone
facevano il contrario.

Altri esperimenti analoghi sono stati fatti negli anni successivi, e tutti
hanno dato gli stessi risultati. Il picco di consumo energetico e di
trasmissione di dati prodotto dagli assistenti vocali, cioè Siri e OK Google,
è sempre emerso chiaramente in questi test. Questi assistenti vocali sono in
ascolto costante per impostazione predefinita (anche se si possono
disattivare), e questo non è minimamente in dubbio, ma lavorano in maniera
molto differente rispetto a un ipotetico ascolto pubblicitario.

Gli assistenti vocali, infatti, ascoltano l’audio ambientale alla ricerca di
suoni che somiglino a una o due parole chiave di attivazione – tipicamente
“Ehi Siri” e “OK Google” – e quando credono di averle sentite iniziano una
vistosissima trasmissione di dati verso le rispettive case produttrici.
L’ipotetico ascolto pubblicitario, invece, dovrebbe cercare e riconoscere un
insieme di parole molto più vasto e magari anche in più di una lingua, e
questo richiederebbe molta più potenza di calcolo e quindi consumi molto più
elevati, e poi dovrebbe trasmettere dei dati, cosa che i test finora hanno
smentito.

Ma allora perché abbiamo la forte sensazione che i telefonini ci ascoltino lo
stesso a scopo pubblicitario? E perché avete probabilmente la sensazione
altrettanto forte che alla fine di questo mio racconto ci sia una novità che
smentisce tutto ...