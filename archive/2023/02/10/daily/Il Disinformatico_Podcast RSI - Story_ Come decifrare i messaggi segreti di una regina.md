---
title: Podcast RSI - Story: Come decifrare i messaggi segreti di una regina
url: http://attivissimo.blogspot.com/2023/02/podcast-rsi-story-come-decifrare-i.html
source: Il Disinformatico
date: 2023-02-10
fetch_date: 2025-10-04T06:15:57.815263
---

# Podcast RSI - Story: Come decifrare i messaggi segreti di una regina

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/02/09

### Podcast RSI - Story: Come decifrare i messaggi segreti di una regina

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

*Ultimo aggiornamento: 2023/03/23 22:45.*

È disponibile subito il podcast di oggi de *Il Disinformatico* della
Radiotelevisione Svizzera, scritto, montato e condotto dal sottoscritto: lo
trovate presso
[www.rsi.ch/ildisinformatico](http://www.rsi.ch/ildisinformatico)
([link diretto](https://rsi-aod-dd.akamaized.net/ww/16008127.mp3?ts=1675958750&fname=Il_Disinformatico_Disinformatico_Story_Come_decifrare_i_messaggi_segreti_di_una_regina.mp3)) e qui sotto.

Le puntate del *Disinformatico* sono ascoltabili anche tramite
[feed RSS](https://www.rsi.ch/rete-tre/programmi/intrattenimento/il-disinformatico/?f=podcast-xml&type=itunes),
[iTunes](https://podcasts.apple.com/ch/podcast/il-disinformatico/id203842628),
[Google Podcasts](https://podcasts.google.com/feed/aHR0cHM6Ly93d3cucnNpLmNoL3JldGUtdHJlL3Byb2dyYW1taS9pbnRyYXR0ZW5pbWVudG8vaWwtZGlzaW5mb3JtYXRpY28vP2Y9cG9kY2FzdC14bWw)
e
[Spotify](https://open.spotify.com/show/20uK3XvVxdNxFHreEepr8k).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

*[CLIP: dal trailer di* [Maria Regina di Scozia](https://www.youtube.com/watch?v=3w7kMB9BVIQ), *diretto da Josie Rourke (2019)]*

C’era una volta una bambina, di nome Maria, incoronata come regina quando
aveva nove mesi, che da grande fu rinchiusa per anni in un castello dalla
cugina, anche lei regina. Ma Maria riuscì a comunicare con i suoi amici, che
cercavano di liberarla, nascondendo dei messaggi segreti dentro i turaccioli
delle botti di birra che rifornivano il castello... e usando la crittografia
*end-to-end*, come fa WhatsApp, ma fu tradita da un *bug* nel
sistema crittografico.

[![](https://blogger.googleusercontent.com/img/b/R29vZ2xl/AVvXsEgWrlILSplh5QlIot_hNGLPBQMNE1HsAVjm7RrH4xvaurpaDfo9eQCxOJBicRMIBXkvyGwcwoSTmK30vmKSiQB0Hjmlu-yxTObrdj3VjG4ADuBA5PbsEyuCCMukZPKdv-6DLa5lYzLHJR_gpr8x8TXjtb2zMP4tTf3PmKX6j4fvFH06uzT-UPA/s16000/ep763-ucry_a_2160677_f0001_c.jpeg)](https://blogger.googleusercontent.com/img/b/R29vZ2xl/AVvXsEgWrlILSplh5QlIot_hNGLPBQMNE1HsAVjm7RrH4xvaurpaDfo9eQCxOJBicRMIBXkvyGwcwoSTmK30vmKSiQB0Hjmlu-yxTObrdj3VjG4ADuBA5PbsEyuCCMukZPKdv-6DLa5lYzLHJR_gpr8x8TXjtb2zMP4tTf3PmKX6j4fvFH06uzT-UPA/s1376/ep763-ucry_a_2160677_f0001_c.jpeg)

Ritratto di Maria, regina di Scozia, realizzato da François Clouet ([Wikipedia](https://commons.wikimedia.org/wiki/File%3AFran%C3%A7ois_Clouet_-_Mary%2C_Queen_of_Scots_%281542-87%29_-_Google_Art_Project.jpg))

Sì, avete sentito bene. Questa è la storia, tragicamente vera, di Maria
Stuarda, o *Mary Stuart* per usare il suo nome originale, che fu regina
di Scozia per più di vent’anni nel 1500 e trascorse gli ultimi due decenni
della sua vita come prigioniera della cugina, la regina Elisabetta I
d’Inghilterra, che temeva che Maria prendesse il suo posto e alla fine ne
firmò la condanna a morte. E l’informatica ha un ruolo centrale in questa
storia, perché Maria comunicò davvero con i suoi alleati usando la
crittografia 500 anni fa, ovviamente senza usare computer, ed è grazie
all’informatica che pochi giorni fa un gruppo internazionale di crittografi ha
annunciato la scoperta e la decifrazione di alcune delle sue lettere più
segrete, che si pensava fossero andate perdute per sempre.

Benvenuti alla puntata del 10 febbraio 2023 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

La storia complessa e tormentata di Maria Stuarda ha ispirato moltissimi
romanzi e numerosi film. Colta e poliglotta, cresciuta alla corte di Francia e
imparentata con i re francesi e con Caterina de’ Medici, Maria si sposò tre
volte, diventando regina consorte di Francia, regina di Scozia e, per diritto
di sangue Tudor, erede diretta del trono della cugina Elisabetta I, regina
d’Inghilterra. Qualunque riassunto non può rendere giustizia alla sua vita
intricata, piena di drammi politici, rivolte religiose, battaglie, rapimenti,
tradimenti, complotti e assassinii.

Quello che conta, per la storia che vi sto raccontando, è che alla morte del
terzo marito e alla sconfitta dei suoi sostenitori in Scozia, Maria Stuarda si
rifugiò da Elisabetta I, che però la tenne prigioniera in vari castelli per
ben 18 anni usando una serie di pretesti politici e di accuse più o meno
inventate. I fedelissimi cattolici di Maria Stuarda continuarono a cospirare
per liberarla, assassinare Elisabetta e così far salire al trono Maria, che
secondo loro era la legittima erede del trono d’Inghilterra.

Durante la lunga prigionia Maria rimase comunque in contatto con il mondo
esterno tramite i suoi ambasciatori, almeno inizialmente, ma poi anche quel
canale di comunicazione fu chiuso. E così nel 1586 cominciò a inviare messaggi
ai suoi alleati nascondendoli nei turaccioli delle botti di birra che
periodicamente transitavano dal suo luogo di prigionia. Ma si trattava di una
trappola.

Per sicurezza, questi messaggi erano crittografati in modo che chi li
trasportava non potesse conoscerne il contenuto, un po’ come oggi WhatsApp e
altri servizi di messaggistica usano la crittografia *end-to-end*. Chi
trasporta questi messaggi sa da chi provengono e a chi sono destinati, ma non
è in grado di leggerli.

All’epoca di Maria Stuarda ovviamente non c’erano computer, per cui si usava
un sistema manuale: un cosiddetto*cifrario a sostituzione con omofoni e nomenclatura*, in cui ogni lettera del messaggio originale veniva sostituita con un
simbolo concordato e per rendere più difficili i tentativi di decifrazione la
stessa lettera poteva essere rappresentata da simboli differenti e poi
venivano inseriti simboli che non volevano dire nulla e altri che
rappresentavano le lettere doppie, le date e i nomi delle persone, che sono
appigli classici dei *crittoanalisti*, gli esperti incaricati di
decifrare questi messaggi segreti.

[![](https://blogger.googleusercontent.com/img/b/R29vZ2xl/AVvXsEjP2hbrV2Ck4bCCamu8tWie9eKr78oExetni4AJHQ4DmA7J7e6RXs121KylRHyVjwrDdcPoejBGjefWy7jN0jJrYxzzYhHgRbgQrBSY4TmBbqx4mLny5T83P8pGO1vVI3zzMcVVRgFbgo5EG-tpQdgwblyzC3QkuP2cSkNMH8F4-o93y7d06a0/w478-h640/page-of-cyphers-sp-53-22.jpg)](https://blogger.googleusercontent.com/img/b/R29vZ2xl/AVvXsEjP2hbrV2Ck4bCCamu8tWie9eKr78oExetni4AJHQ4DmA7J7e6RXs121KylRHyVjwrDdcPoejBGjefWy7jN0jJrYxzzYhHgRbgQrBSY4TmBbqx4mLny5T83P8pGO1vVI3zzMcVVRgFbgo5EG-tpQdgwblyzC3QkuP2cSkNMH8F4-o93y7d06a0/s2408/page-of-cyphers-sp-53-22.jpg)

Uno dei cifrari usati da Maria Stuarda. Fonte:
[The National Archives](https://www.nationalarchives.gov.uk/education/resources/elizabeth-monarchy/ciphers-used-by-mary-queen-of-scots/).

Per gli standard della fine del 1500 questo cifrario era un sistema piuttosto
sicuro, ma aveva un *bug* fondamentale: il fattore umano. Nella vicenda
di Maria Stuarda, questo fattore umano ha un nome preciso: Gilbert Gifford, il
fabbricante di birra che faceva da trasportatore dei mes...