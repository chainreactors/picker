---
title: Guerre di Rete - L’AI, i lavoratori e i rapporti di potere
url: https://guerredirete.substack.com/p/guerre-di-rete-lai-i-lavoratori-e
source: Over Security - Cybersecurity news aggregator
date: 2025-05-12
fetch_date: 2025-10-06T22:27:27.141629
---

# Guerre di Rete - L’AI, i lavoratori e i rapporti di potere

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - L’AI, i lavoratori e i rapporti di potere

### Proteste, peggioramenti e licenziamenti. Solo segnali sparsi o un trend? E poi spyware.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

mag 11, 2025

24

3

Condividi

[![](https://substackcdn.com/image/fetch/$s_!nles!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F9a80cf9f-b88e-4ea3-8b9d-6ccf737dac2e_1334x1044.png)](https://substackcdn.com/image/fetch/%24s_%21nles%21%2Cf_auto%2Cq_auto%3Agood%2Cfl_progressive%3Asteep/https%3A//substack-post-media.s3.amazonaws.com/public/images/9a80cf9f-b88e-4ea3-8b9d-6ccf737dac2e_1334x1044.png)

Fonte: https://doctorow.medium.com/tech-workers-and-gig-workers-need-each-other-f1996468cca3

**Guerre di Rete - una newsletter di notizie cyber
di Carola Frediani
N. 205 - 11 maggio 2025**

***Cosa è e come funziona la newsletter Guerre di Rete**Specie per i nuovi, ricordo che questa newsletter (che oggi conta quasi 15mila iscritti - ma molti più lettori, essendo pubblicata anche online) **è gratuita e del tutto indipendente,** non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C)*

[Dona alla newsletter](https://www.paypal.com/donate/?hosted_button_id=V8WAZ44NT942C)

***Il progetto editoriale Guerre di Rete**In più, il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.
Qui una [lista con link dei nostri progetti](https://linktr.ee/guerredirete) per avere un colpo d’occhio di quello che facciamo.*

Iscriviti

---

**In questo numero:**

* **L’AI, i lavoratori e i rapporti di potere**
* **Spyware, vittoria legale di Meta su NSO**
* **Altro**

**LAVORO E AI
L’AI, i lavoratori e i rapporti di potere**

Dopo l’ondata di attenzione e infatuazione mediatica che ha accompagnato il lancio di ChatGPT e di molti altri strumenti di intelligenza artificiale generativa, dopo che per molti mesi si è parlato di vantaggi per la produttività, o di sostituzione del lavoro (soprattutto delle mansioni noiose e ripetitive) con l’AI, siamo arrivati a un punto dove si intravedono più che altro le prime sostituzioni di lavoratori. E ciò sebbene la promessa crescita di produttività lasci ancora molto a desiderare (non parliamo della sostituzione di ruoli).

Mentre gli stessi lavoratori del settore tech (un’elite che per anni ha viaggiato in prima classe anche nelle peggiori fluttuazioni del mercato del lavoro) si sono resi conto di trovarsi in una situazione piuttosto scomoda: più licenziabili, da un lato, e più esposti ai dilemmi etici di lavorare per aziende che hanno abbandonato precedenti remore per contratti di tipo militare, dall’altro.

Partiamo proprio dalla guerra.

Una parte di dipendenti di Google DeepMind (l’unità di Alphabet che lavora sull’intelligenza artificiale e tra le altre cose ha rilasciato Gemini, la famiglia di modelli linguistici di grandi dimensioni) stanno cercando di sindacalizzarsi per contestare la decisione dell'azienda di vendere le sue tecnologie ai militari, e a gruppi legati al governo israeliano.

Nelle ultime settimane circa 300 dipendenti londinesi di DeepMind (il cui ad Demis Hassabis è ancora [fresco di premio Nobel per la Chimica](https://www.wired.it/article/demis-hassabis-premio-nobel-chimica-2024-google-deepmind/) per AlphaFold) hanno provato ad aderire al sindacato dei lavoratori della comunicazione (Communication Workers Union), [riferisce](https://www.ft.com/content/4e497a91-670a-4f69-be4a-18e247daba3e) il Financial Times.

Tre persone coinvolte nell'iniziativa di sindacalizzazione hanno dichiarato al FT che la decisione di Google di voler vendere i suoi servizi cloud e la sua tecnologia AI al ministero della Difesa israeliano (si tratta di un accordo sul cloud computing denominato [Project Nimbus](https://www.wired.it/article/google-amazon-israele-progetto-nimbus-legami/)), avrebbe causato molta inquietudine.

L'iniziativa si inserisce nel crescente malcontento interno rafforzatosi dopo che, a febbraio, Google aveva anche [abbandonato](https://www.cnbc.com/2025/02/04/google-removes-pledge-to-not-use-ai-for-weapons-surveillance.html) l'impegno a non sviluppare tecnologie di intelligenza artificiale che “causino o possano causare danno alla collettività”, tra cui armi e sorveglianza. Si trattava di una presa di posizione adottata nel 2018 e che è sparita dalla revisione dei principi per una AI responsabile lo scorso febbraio (qui [la vecchia versione](https://web.archive.org/web/20250103173202/https%3A//ai.google/static/documents/EN-AI-Principles.pdf); qui la [nuova](https://ai.google/responsibility/principles/)).

Ma il clima rispetto a qualche anno fa è cambiato: le guerre, la nuova amministrazione Trump, la spinta a commercializzare e rendere profittevoli tecnologie su cui le aziende stanno scommettendo parecchio. E che non stanno rendendo quanto promesso.

Interessante al riguardo uno studio recente che ha esaminato gli effetti sul mercato del lavoro dei chatbot AI in Danimarca. Gli autori affermano che, malgrado la diffusione di questi nuovi strumenti (diffusione incoraggiata spesso dagli stessi datori di lavoro, con relativi investimenti), “l'impatto economico rimane minimo” e i guadagni di produttività sarebbero modesti. Risultati, conclude lo [studio](https://papers.ssrn.com/sol3/papers.cfm?abstract_id=5219933), che mettono in discussione la “narrazione di un'imminente trasformazione del mercato del lavoro dovuta all'AI generativa”.

Inoltre, eventuali risparmi di tempo da parte del lavoratore che usa i chatbot sono a volte controbilanciati da ulteriori task, da compiti nuovi o aggiuntivi legati all’uso dello stesso, anche da parte di altri. Un esempio sono gli insegnanti che devono rilevare se gli studenti usano ChatGPT per i compiti, mentre altri lavoratori devono controllare la qualità dei risultati dell'AI o cercare di creare prompt efficaci, [comment](https://arstechnica.com/ai/2025/05/time-saved-by-ai-offset-by-new-work-created-study-suggests/)a Ars Technica (cui rinvio per approfondire il tema visto che segnala anche altri paper, alcuni più ottimistici. Inoltre lo stesso studio qua citato non esclude che degli effetti trasformativi possano arrivare in futuro).

**AI e crisi occupazionale**
Malgrado ciò, quel che sta arrivando ora sono i primi licenziamenti (primi in senso mediatico, non assoluto) a causa dell’AI (il punto è capire in che senso l’AI ne sarebbe la causa, visto quanto appena detto).

Duolingo, una nota app per imparare le lingue, ha annunciato che “smetterà gradualmente di utilizzare i collaboratori per svolgere il lavoro che l'intelligenza artificiale è in grado di gestire”, in un'e-mail inviata a tutti i dipendenti dal cofondatore e amministratore delegato Luis von Ahn. L'azienda - dice la [comunicazione](https://www.linkedin.com/feed/update/urn%3Ali%3Aactivity%3A7322560534824865792/) - sarà “AI-first”.

L'ema...