---
title: Guerre di Rete - Apple triplica sulla sicurezza (e agita l’Fbi)
url: https://guerredirete.substack.com/p/guerre-di-rete-apple-triplica-sulla
source: Over Security - Cybersecurity news aggregator
date: 2022-12-11
fetch_date: 2025-10-04T01:12:48.452561
---

# Guerre di Rete - Apple triplica sulla sicurezza (e agita l’Fbi)

[![Guerre di Rete](https://substackcdn.com/image/fetch/$s_!JKxa!,w_80,h_80,c_fill,f_auto,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2F9c3cbe9e-1c39-4535-99d8-940270e03588_1010x1010.png)](/)

# [Guerre di Rete](/)

IscrivitiAccedi

# Guerre di Rete - Apple triplica sulla sicurezza (e agita l’Fbi)

### Poi Musk. Clubhouse. FTX. Killer robot.

[![Avatar di Carola Frediani](https://substackcdn.com/image/fetch/$s_!tOoV!,w_36,h_36,c_fill,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F9403bb00-3959-45dc-afb5-ac7994d708b8_750x741.jpeg)](https://substack.com/%40guerredirete)

[Carola Frediani](https://substack.com/%40guerredirete)

dic 10, 2022

16

Condividi

[![](https://substackcdn.com/image/fetch/$s_!fyXc!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F8cd6499b-17dc-4ce5-8f03-44bf19ca3f43_1600x762.png)](https://substackcdn.com/image/fetch/%24s_%21fyXc%21%2Cf_auto%2Cq_auto%3Agood%2Cfl_progressive%3Asteep/https%3A//bucketeer-e05bbc84-baa3-437e-9518-adb32be77984.s3.amazonaws.com/public/images/8cd6499b-17dc-4ce5-8f03-44bf19ca3f43_1600x762.png)

**Guerre di Rete - una newsletter di notizie cyber
a cura di Carola Frediani
N.147 - 10 dicembre 2022**

*Specie per i nuovi, ricordo che questa newsletter (che oggi conta più di 11mila iscritti - ma molti più lettori, essendo pubblicata anche online - e oltre 500 sostenitori) è gratuita e del tutto indipendente, non ha mai accettato sponsor o pubblicità, e viene fatta nel mio tempo libero. Se vi piace potete contribuire inoltrandola a possibili interessati, o promuovendola sui social. Molti lettori sono diventati sostenitori facendo una [donazione.](https://www.paypal.com/donate/?hosted_button_id=V8WAZ44NT942C) La prima campagna per raccogliere fondi è andata molto bene, e [qua ci sono i dettagli](https://guerredirete.substack.com/p/guerre-di-rete-vaccini-e-green-pass) (qua la [lista degli oltre 500 donator](https://associazione.guerredirete.it/donatori-di-guerre-di-rete/)i).*

[Dona alla newsletter](https://www.paypal.com/donate/?hosted_button_id=V8WAZ44NT942C)

*In più, a marzo il progetto si è ingrandito con un sito indipendente e noprofit di informazione cyber, [GuerrediRete.it](https://www.guerredirete.it/). Qui spieghiamo il [progetto](https://www.guerredirete.it/il-progetto/). Qui [l’editoriale](https://www.guerredirete.it/perche-e-il-momento-di-fare-e-informare/) di lancio del sito.*

**In questo numero:
-** Apple triplica sulla sicurezza (e agita l’Fbi)
- Musk, tra Neuralink e Starshield
- Clubhouse sanzionata dal Garante
- Phishing iraniano contro attivisti
- Ultime dal crollo di FTX (e dell’effective altruism)
- Robot letali, San Francisco ci ripensa
- E altro

**SICUREZZA
Il triplete di Apple per rafforzare la sicurezza dei suoi utenti**Apple ha annunciato l'aggiunta di tre nuove funzioni di sicurezza ai suoi servizi.
La prima si chiama iMessage Contact Key Verification e mostra avvisi all'interno delle conversazioni iMessage ogni volta che un nuovo dispositivo viene aggiunto all'account di un partecipante. Una funzione che serve ad avvisare gli utenti se un attore malevolo (si parla sostanzialmente di governi) ottiene l'accesso a un account Apple.
La seconda si chiama Security Keys for Apple ID e significa che Apple permetterà di utilizzare delle chiavi hardware per proteggere gli account Apple ID. Ricordo che le chiavi fisiche sono lo standard più sicuro per l’autenticazione a due fattori (più sicuro dei codici generati dalle app di autenticazione).

Infine, c’è la terza funzione, Advanced Data Protection for iCloud, che consente agli utenti di cifrare i propri dati iCloud, come backup, foto e note (se lo vogliono, il meccanismo è opt-in, cioè l’utente deve attivarlo).
Fino ad oggi i backup del dispositivo non erano interamente cifrati end-to-end e Apple aveva accesso al contenuto (il numero di categorie di dati protetti con la crittografia end-to-end sale dunque da 14 a 23, tra cui backup iCloud, note e foto. “Le uniche categorie di dati importanti di iCloud che non sono coperte sono Posta, Contatti e Calendario di iCloud, a causa della necessità di interoperare con i sistemi globali di posta elettronica, contatti e calendario”, precisa Apple nel suo [comunicato](https://www.apple.com/newsroom/2022/12/apple-advances-user-security-with-powerful-new-data-protections/?utm_source=substack&utm_medium=email)).

Riassumendo: a essere cifrati end-to-end (mentre prima non lo erano) [saranno](https://support.apple.com/en-us/HT202303): iCloud Backup, iCloud Drive (include documenti Pages, Keynote, e Numbers, PDFs, Safari downloads, e ogni altro file salvato su iCloud Drive; foto; note; reminders; bookmarks di Safari; shortcuts di Siri; memo vocali; biglietti del wallet.

Advanced Data Protection for iCloud implementa una cifratura end-to-end, vuol dire che nessuno, nemmeno Apple, nemmeno un suo dipendente disonesto, nemmeno un governo che costringa l’azienda, nemmeno un cybercriminale che ne violi i sistemi, ha le chiavi per decifrare i dati di un utente (e se l’utente perde l’accesso può dire addio ai dati). Anche per questo Apple “richiederà agli utenti di impostare una chiave di recupero o di nominare un'altra persona che possa aiutarli ad accedere in caso di perdita di accesso. Tale persona, il titolare dell'account e Apple dovranno essere coinvolti nel recupero”, [scrive](https://www.washingtonpost.com/technology/2022/12/07/icloud-apple-encryption/) il WashPost. Nello specifico Apple scrive: “Se perdi l'accesso al tuo account, solo tu puoi recuperare i dati utilizzando il codice di accesso o la password del dispositivo, il [contatto di recupero](https://support.apple.com/it-it/HT212513) o [la chiave di recupero](https://support.apple.com/it-it/HT208072)”.

Advanced Data Protection for iCloud sarà disponibile per i beta tester a partire da questa settimana e per gli utenti statunitensi entro la fine dell'anno. Le tre nuove funzioni saranno accessibili a tutti dall'inizio del 2023.
La comunità di ricercatori e attivisti pro-privacy e security ha accolto la notizia con grande soddisfazione. Per il crittografo Matthew Green, l’impressione è che dopo anni di esitazioni Apple abbia deciso di schiacciare l’acceleratore sulla cifratura e questo porterà a ricadute su tutta l’industria (Green [riconosce](https://twitter.com/matthew_d_green/status/1600567604015497216) anche il fatto che Meta/WhatsApp avessero già introdotto backup cifrati end-to-end).
[Plausi](https://www.eff.org/deeplinks/2022/12/victory-apple-commits-encrypting-icloud-and-drops-phone-scanning-plans) anche dall’ong per i diritti digitali Electronic Frontier Foundation (che da tempo chiedeva una misura simile).

A non averla presa benissimo è invece l’FBI (con cui anche in passato Apple ha avuto le sue divergenze). L’agenzia americana ha [dichiarato](https://www.washingtonpost.com/technology/2022/12/07/icloud-apple-encryption/) di essere "profondamente preoccupata per la minaccia che rappresentano la crittografia end-to-end in cui l’utente abbia accesso esclusivo. Questo ostacola la nostra capacità di proteggere il popolo americano da atti criminali che vanno dagli attacchi informatici e dalla violenza contro i bambini al traffico di droga, al crimine organizzato e al terrorismo", aggiungendo che l'FBI e i partner delle forze dell'ordine avrebbero bisogno di un "accesso legittimo by design".
Una precisazione su queste dichiarazioni dell’FBI però va fatta. La crittografia end-to-end protegge i dati degli utenti proprio dai cybercriminali e da chiunque ottenga o abusi un accesso ai sistemi del fornitore del servizio. In un’epoca in cui le piattaforme (vedi Twitter in questo periodo) rischiano di essere in balia di dipendenti con privilegi di accesso eccessivi o di Ceo che ne fanno un uso arbitra...