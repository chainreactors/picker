---
title: Podcast RSI - Telegram cambia le proprie regole, terremoto di sicurezza
url: http://attivissimo.blogspot.com/2024/09/podcast-rsi-telegram-cambia-le-proprie.html
source: Il Disinformatico
date: 2024-09-14
fetch_date: 2025-10-06T18:30:28.477758
---

# Podcast RSI - Telegram cambia le proprie regole, terremoto di sicurezza

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2024/09/13

### \*Podcast RSI - Telegram cambia le proprie regole, terremoto di sicurezza

[![logo del Disinformatico](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)](https://blogger.googleusercontent.com/img/a/AVvXsEgLKyKCnDBWHOWzQyRyIaCUDkpP2fHygIFp5X6KdZBQ_3U4KET1t5s_QY8Bkpdjvp9gYs1s1KbGjT0QUAlu4eIW2PFXmu1Jy-ub_qWnBRiwPLS9uokARrkjYylWMgYeiqi-YzDI7nMCzDMWdQUHhlirE6MtOAFKpr_ocZmCL4EczL0avELuFYg)

È disponibile subito il podcast di oggi de
[*Il Disinformatico*](https://www.rsi.ch/ildisinformatico/)
della Radiotelevisione Svizzera, scritto, montato e condotto dal sottoscritto:
lo trovate
[qui sul sito della RSI](https://www.rsi.ch/web/podcast/il-disinformatico/Telegram-cambia-le-proprie-regole-terremoto-di-sicurezza--2251375.html)
(si apre in una finestra/scheda separata) e lo potete scaricare
[qui](https://rsi-aod-il-dd.akamaized.net/ww/2251375.mp3?ts=1726173429&fname=Telegram_cambia_le_proprie_regole_terremoto_di_sicurezza.mp3).

Le puntate del *Disinformatico* sono ascoltabili anche tramite
[iTunes](https://podcasts.apple.com/ch/podcast/il-disinformatico/id203842628),
[YouTube Music](https://music.youtube.com/playlist?list=PLOJwnh1_39kGYwu4TS3gdUupSgcrpcfmf),
[Spotify](https://open.spotify.com/show/20uK3XvVxdNxFHreEepr8k)
e
[feed RSS](https://www.rsi.ch/web/podcast/il-disinformatico/?f=podcast-xml).

Buon ascolto, e se vi interessano il testo di accompagnamento e i link alle
fonti di questa puntata, sono qui sotto.

---

*[CLIP:
[TF1 annuncia l’arresto di Durov](https://www.tf1info.fr/justice-faits-divers/info-tf1-lci-le-fondateur-et-pdg-de-la-messagerie-cryptee-telegram-interpelle-en-france-2316072.html)]*

Il 24 agosto scorso Pavel Durov, fondatore e CEO della popolarissima
piattaforma di messaggistica Telegram, è stato fermato in Francia [[RSI](https://www.rsi.ch/info/mondo/Parigi-fermato-Pavel-Durov-il-fondatore-di-Telegram--2236203.html)] e successivamente incriminato dalle autorità francesi e rilasciato su
cauzione, con l’obbligo di restare nel paese. L’incriminazione parla di
*“rifiuto di comunicare le informazioni necessarie per le intercettazioni
autorizzate dalla legge”*, *“complicità”* in reati e crimini gravissimi organizzati su o tramite
Telegram, e... omessa dichiarazione formale di importazione in Francia di un
sistema crittografico?

Questo terzo capo di incriminazione può sembrare dissonante rispetto agli
altri due, ma ha una sua spiegazione che è importante per capire perché il
fermo di Durov ha scatenato un terremoto che ha scosso molti degli oltre 900
milioni di utenti di Telegram.

Questa è la storia, fin qui, di questo terremoto e delle sue implicazioni per
la sicurezza e la privacy, non tanto per i criminali che usano Telegram, ma
per gli utenti onesti di questa piattaforma, specialmente quelli che vivono in
paesi dove i diritti umani non vengono rispettati e i dissidenti vengono
perseguitati. Questi utenti in questi anni si sono affidati a Telegram
contando sulla sua promessa di non collaborare con nessun governo, e ora
scoprono che le loro conversazioni su questa piattaforma non erano così
protette e segrete come pensavano, anche perché Telegram, dopo il fermo e
l’incriminazione di Durov, ha silenziosamente cambiato le proprie regole.

Benvenuti alla puntata del 13 settembre 2024 del *Disinformatico*, il
podcast della Radiotelevisione Svizzera dedicato alle notizie e alle storie
strane dell’informatica. Io sono Paolo Attivissimo.

*[SIGLA di apertura]*

---

Telegram è diverso dagli altri sistemi di messaggistica, come Signal o
WhatsApp, per due ragioni principali. La prima è che offre i cosiddetti
*canali*, ai quali può iscriversi un numero sostanzialmente illimitato di
persone per seguire i messaggi pubblicati da un singolo utente o da una
specifica organizzazione.

*[i gruppi di Telegram possono avere fino a
[200.000 partecipanti](https://telegram.org/faq#q-what-makes-telegram-groups-cool)]*

Questa capacità di far arrivare un messaggio anche a milioni di persone, senza
nessuna delle restrizioni o dei filtraggi tipici di altre piattaforme, rende
Telegram più allettante rispetto alla concorrenza, per esempio per i criminali
informatici e anche per quelli non informatici, dai trafficanti di droga ai
terroristi ai pedofili, che possono usarlo (e lo usano) per pubblicizzare i
propri prodotti e servizi o le proprie terribili azioni e gestire la propria
clientela in modo efficiente e discreto. Ovviamente queste stesse
caratteristiche sono utili anche per chi lotta contro censure, persecuzioni o
restrizioni delle libertà.

E così Telegram, per chi vive in Russia, è uno dei pochissimi canali
attraverso i quali è possibile ricevere informazioni non filtrate dalla
censura governativa. Durov lasciò la Russia dieci anni fa, nel 2014, proprio
per non dover cedere al governo i dati dei cittadini raccolti dalla sua
piattaforma precedente, Vkontakte, una sorta di Facebook nazionale, e per non
doverla censurare. A modo suo, Pavel Durov ha esibito dei princìpi etici molto
saldi: non collaborare con *nessuna* autorità, perché chi per un certo
governo è un sovversivo per un altro governo è un dissidente, e chi è
considerato terrorista da una parte è visto come combattente per la libertà
dall’altra.

La seconda ragione è che Telegram, intesa come azienda, si è sempre vantata di
rifiutare qualunque collaborazione con le forze di polizia di qualunque paese
e di non fare moderazione: nelle
[pagine](https://telegram.org/faq?setln=it#d-qual-e-il-vostro-pensiero-riguardo-la-privacy-su-internet)
del suo sito ha dichiarato che
*“Tutte le chat e i gruppi di Telegram sono territorio privato dei loro
rispettivi partecipanti. Non eseguiamo alcuna richiesta relativa ad esse
[...] Ad oggi, abbiamo divulgato 0 byte di dati a terzi, inclusi i governi
[…] Mentre blocchiamo bot e canali legati al terrorismo (ad esempio legati
all'**I**SIS), non bloccheremo nessuno che esprime pacificamente altre opinioni.”*

Il risultato è che oggi 900 milioni e passa di persone in tutto il mondo si
affidano a Telegram per comunicare di tutto, dagli annunci di estorsione
informatica ai consigli delle mamme appassionate di rimedi naturali alle
malattie, dagli amori clandestini ai film piratati, e di quei 900 milioni e
passa circa 10 milioni sono utenti paganti, i cui abbonamenti permettono
all’azienda Telegram di operare. Ma a fine agosto per tutte queste persone è
arrivato un brusco risveglio.

---

Prima di tutto, il fermo di Durov ha fatto parlare molto di Telegram anche nei
media generalisti, e quindi finalmente molti utenti non esperti sono venuti a
conoscenza di un dettaglio tecnico cruciale: le normali chat di Telegram, le
sue chat di gruppo e i messaggi diffusi in massa attraverso i suoi canali
*non sono protetti tramite la crittografia end-to-end*, come lo sono
invece quelli di WhatsApp o di Signal.

Soltanto le cosiddette *chat segrete* di Telegram godono di questa
protezione, che rende tecnicamente impossibile per il fornitore di un servizio
di messaggistica collaborare con le autorità facendo leggere i messaggi dei
sospettati. *Crittografia end-to-end* significa infatti che neppure il
fornitore del servizio è in grado di leggere i messaggi scambiati dai suoi
utenti e quindi può respingere le richieste di accesso di qualunque autorità
semplicemente spiegando che non le può soddisfare per moti...