---
title: Elon Musk posta uno screenshot falso della CNN e viola le regole di Twitter. Pensa che sia divertente disseminare fake news
url: http://attivissimo.blogspot.com/2022/11/elon-musk-posta-uno-screenshot-falso.html
source: Il Disinformatico
date: 2022-11-29
fetch_date: 2025-10-04T00:01:25.372647
---

# Elon Musk posta uno screenshot falso della CNN e viola le regole di Twitter. Pensa che sia divertente disseminare fake news

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/11/28

### Elon Musk posta uno screenshot falso della CNN e viola le regole di Twitter. Pensa che sia divertente disseminare fake news

Il neo-boss di Twitter scherza col fuoco in una nuova dimostrazione di
irresponsabilità. Ha pubblicato ai suoi 119 milioni di follower un
[tweet](https://twitter.com/elonmusk/status/1597170780130852864)
che mostra una falsa schermata della CNN, nella quale sembra che Don Lemon,
uno dei conduttori del canale televisivo, stia dando la notizia che
*“Musk potrebbe mettere a repentaglio la libertà di espressione su Twitter
dando alla gente la possibilità di esprimersi liberamente”*.

L’intento è presumibilmente umoristico, ma l’uso del vero logo della CNN e
dell’immagine di un vero conduttore della rete televisiva rischia di fare
disinformazione, tant’è vero che il servizio di *fact-checking* di
Twitter ha segnalato che
*il tweet del CEO di Twitter viola le regole di Twitter*, notando che il
falso screenshot ha iniziato a circolare ad aprile 2022 ed ha tratto in
inganno molte persone che hanno creduto che fosse reale, come nota [Associated Press](https://apnews.com/article/fact-checking-040398325285). CNN ha
[smentito](https://twitter.com/CNNPR/status/1597241463523246081?ref_src=twsrc%5Etfw%7Ctwcamp%5Etweetembed%7Ctwterm%5E1597241463523246081%7Ctwgr%5Ecf8f67d16e2f1d1993f4282e73ed6016423c2a62%7Ctwcon%5Es1_&ref_url=https%3A%2F%2Fwww.mediaite.com%2Fnews%2Fbe-better-cnn-hits-back-at-elon-musk-sharing-fake-headline-which-shows-network-calling-him-a-threat-to-free-speech%2F)
di aver mai trasmesso una notizia del genere, allegando uno screenshot che
include l’avviso di Twitter che segnala la violazione delle sue regole.

Di fatto Musk sta simulando una schermata di un’emittente reale senza
dichiarare che è una parodia. Ricordate quando Musk [impose a tutti di dichiarare esplicitamente gli account parodia](https://attivissimo.blogspot.com/2022/11/per-chi-mi-chiede-se-mi-preoccupo-che.html), quando era *lui* il parodiato? Si ritiene al
di sopra delle sue stesse regole, a quanto pare. E chiaramente non ha
comprensione del proprio peso mediatico.

Per tutta risposta, Musk ha
[tweetato](https://twitter.com/elonmusk/status/1597274110455078912)
*“Lmaoooo”*.

Come nota David Puente, sarebbe altrettanto divertito se qualcuno con cento
milioni di follower diffondesse uno screenshot nel quale si dice che Musk è un
pedofilo?

Non è la prima volta che Elon Musk pubblica notizie false su Twitter da quando ne è CEO. Il 30 ottobre scorso aveva [diffuso](https://attivissimo.blogspot.com/2022/11/elon-musk-ha-comprato-twitter-il-punto.html) in un tweet la notizia totalmente inventata secondo la quale Paul Pelosi, marito della Speaker della Camera dei Rappresentanti statunitense Nancy Pelosi, aggredito e percosso violentemente in casa pochi giorni prima da un uomo che voleva aggredire la moglie per motivi politici, sarebbe stato in realtà ubriaco e avrebbe avuto una
colluttazione con l’uomo per motivi legati a prestazioni sessuali a pagamento. La “notizia” era stata inventata da un sito noto per le sue fantasie complottiste. Musk ha poi rimosso il tweet, ma il danno era ormai fatto.

Con un CEO del genere, non stupisce che gli inserzionisti si stiano ritirando da Twitter in massa. Secondo [NPR](https://www.npr.org/2022/11/25/1139180002/twitter-loses-50-top-advertisers-elon-musk), che cita un [rapporto di Media Matters](https://www.mediamatters.org/elon-musk/less-month-elon-musk-has-driven-away-half-twitters-top-100-advertisers), metà dei 100 inserzionisti pubblicitari più importanti di Twitter non stanno più facendo pubblicità sul sito. Si tratta di organizzazioni che hanno speso su Twitter oltre 750 milioni di dollari soltanto nel 2022. Altri sette inserzionisti, che ammontano a oltre 225 milioni di dollari dal 2020, hanno ridotto la propria presenza pubblicitaria quasi a zero. Musk ha [ammesso](https://www.reuters.com/technology/musk-says-twitter-saw-revenue-slump-activist-groups-pressured-advertisers-2022-11-04/) che Twitter ha visto un *“massiccio”* calo nei ricavi e ha [incolpato](https://twitter.com/elonmusk/status/1588538640401018880) imprecisati *“attivisti”* che avrebbero fatto pressioni sugli inserzionisti pubblicitari.

Chevrolet, Chipotle Mexican Grill, Inc., Ford, Jeep, Kyndryl, Merck
& Co. e Novartis AG hanno tutte pubblicato dichiarazioni di interruzione delle proprie pubblicità su Twitter oppure sono state segnalate e confermate in tal senso, dice NPR, aggiungendo che [12 grandi case farmaceutiche](https://endpts.com/biggest-drug-companies-halted-twitter-ad-buys-after-lilly-insulin-spoof/) hanno smesso di fare pubblicità, probabilmente in seguito al [disastro](https://attivissimo.blogspot.com/2022/11/il-caos-di-twitter-continua-provo.html) del falso account “verificato” di Eli Lilly, che aveva annunciato insulina gratis per tutti, facendo precipitare le azioni della vera casa farmaceutica.

Nel frattempo, SpaceX ha comprato spazi pubblicitari su Twitter per reclamizzare le parabole satellitari per trasmissione dati Starlink, secondo [CNBC](https://www.cnbc.com/2022/11/14/spacex-just-bought-a-big-ad-campaign-on-twitter-for-starlink.html) e [Reuters](https://www.reuters.com/technology/spacex-buys-ad-campaign-twitter-starlink-musk-says-2022-11-14/), ma l’importo sarebbe piccolo (intorno ai 160.000 dollari). Musk ha [dichiarato](https://twitter.com/elonmusk/status/1592095028796878851?ref_src=twsrc%5Etfw%7Ctwcamp%5Etweetembed%7Ctwterm%5E1592095028796878851%7Ctwgr%5Ed050356e28b7eb422a592c90e6d077adb19d80cd%7Ctwcon%5Es1_&ref_url=https%3A%2F%2Fwww.cnbc.com%2F2022%2F11%2F14%2Fspacex-just-bought-a-big-ad-campaign-on-twitter-for-starlink.html) che SpaceX ha fatto lo stesso tipo di spesa anche su Facebook, Instagram e Google.

Pubblicazione iniziale:
[28.11.22](https://attivissimo.blogspot.com/2022/11/elon-musk-posta-uno-screenshot-falso.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/6190568265725991683 "Post per email")

Labels:
[Elon Musk](https://attivissimo.blogspot.com/search/label/Elon%20Musk),
[fake news](https://attivissimo.blogspot.com/search/label/fake%20news),
[Twitter](https://attivissimo.blogspot.com/search/label/Twitter)

#### Nessun commento:

[Posta un commento](https://www.blogger.com/comment/fullpage/post/7421441/6190568265725991683)

[Post più recente](https://attivissimo.blogspot.com/2022/11/le-foto-incredibili-di-artemis-terra-e.html "Post più recente")

[Post più vecchio](https://attivissimo.blogspot.com/2022/11/lascio-twitter-ma-senza-sbattere-la.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/6190568265725991683/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqiptar
Српски језик
Svenska
Swahili
ไทย
Filipino
Türk
Українське
اردو
Việt
ייִדיש
中文 (简体字)
中文 (正體字)

![](https://blogger.googleusercontent.com/img/b/R29vZ2xl/AVvXsEhQ-_-OkaZJxWiZ8HkG3dGC9gbuPA1qB0VDZQ_nOM3eKADHVNjFHFpuxfv0jRYUqMFEy9I7T68WBC4RqG2fgk01IH3SXqiRjKw2b146wtndBtQV-IupobE5YcCFlmXWeIV8sQYgsw/s1600/Cattiv...