---
title: Antibufala: Repubblica e lo spostamento dell’asse terrestre causato dall’estrazione umana dell‘acqua. Spoiler: è di 78 centimetri in 17 anni
url: http://attivissimo.blogspot.com/2023/06/antibufala-repubblica-e-lo-spostamento.html
source: Il Disinformatico
date: 2023-06-19
fetch_date: 2025-10-04T11:46:28.091456
---

# Antibufala: Repubblica e lo spostamento dell’asse terrestre causato dall’estrazione umana dell‘acqua. Spoiler: è di 78 centimetri in 17 anni

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/06/18

### Antibufala: *Repubblica* e lo spostamento dell’asse terrestre causato dall’estrazione umana dell‘acqua. Spoiler: è di 78 centimetri in 17 anni

*[![](https://blogger.googleusercontent.com/img/b/R29vZ2xl/AVvXsEhgcwb7hLSvsPaY9Wc5x5Ln-wCPIPahc3rUKOskJogRzfUKWodRE6oAHcvYnsYrRoXuu5VfqPh3lpc7eYfu-pG_AhUZc983nXtCTCJzB0N2z5c0_QGS0LqrnL2BT5qH1hxG-cNRmz3oNcr9mQlCZ9pvbv9RXzdJ1wr0ZTnueNt2c8rBb4HYUHs/s320/Screenshot%202023-06-18%20at%2017.05.24.png)](https://blogger.googleusercontent.com/img/b/R29vZ2xl/AVvXsEhgcwb7hLSvsPaY9Wc5x5Ln-wCPIPahc3rUKOskJogRzfUKWodRE6oAHcvYnsYrRoXuu5VfqPh3lpc7eYfu-pG_AhUZc983nXtCTCJzB0N2z5c0_QGS0LqrnL2BT5qH1hxG-cNRmz3oNcr9mQlCZ9pvbv9RXzdJ1wr0ZTnueNt2c8rBb4HYUHs/s1290/Screenshot%202023-06-18%20at%2017.05.24.png)*

*Repubblica* titola oggi che *"Gli umani hanno estratto talmente tanta acqua dal sottosuolo che l'asse della Terra si è spostato"*, secondo *“una ricerca degli scienziati dell’università di Seul”*. Peccato che il titolo non dica a quanto ammonta questo spostamento.

Ve lo dico subito, così vi risparmio la fatica e l’ansia: *settantotto centimetri*. Nel corso di *17 anni*. Quando lo spostamento *annuo* dell’asse di rotazione terrestre è di diversi *metri*. Il testo dell’articolo, nel disperato tentativo di dare spessore alla notizia, parla di *“quasi un metro”*.

Copia permanente: <https://archive.is/7o6ne>.

Insomma, la notizia, detta così, è quella che in gergo tecnico si chiama *minchiata sesquipedale*. O, se preferite, *catastrofismo acchiappaclic*. Dipende se pensate che titolare in questo modo sia semplicemente inettitudine redazionale o una scelta intenzionale.

Peccato, perché lo studio in sé sarebbe anche abbastanza interessante. Ma *Repubblica* non ne cita gli autori, non ne linka la fonte, non dà insomma al lettore nessuno strumento per approfondire la notizia. Perlomeno non lo fa nella parte pubblicamente consultabile dell’articolo a firma di Enrico Franceschini, perché questo pezzo è, si badi bene, *“contenuto per gli abbonati premium”*, per la gente che paga, non per i plebei straccioni che leggono *aggratis* e si sorbiscono pubblicità e tracciamento commerciale.

L’unica informazione fornita nella parte pubblica dell’articolo di *Repubblica* è che lo studio è *“una ricerca di scienziati dell’università di Seul citata dal sito americano di informazione Axios.”* Mettere un link proprio no, vero?

E va bene: andiamo in Google, scriviamo *“axios seoul university earth axis”*, e troviamo l’articolo:

<https://www.axios.com/2023/06/17/groundwater-removal-tilted-earth-315-inches>

Axios, a differenza di *Repubblica*, linka eccome. Cita il nome di un geofisico, Ki-Weon Seo, e linka il comunicato stampa. Visto? Non è mica così difficile. Axios dimostra che linkare le fonti non è peccato mortale e non fa crescere i peli sulle mani.

<https://news.agu.org/press-release/weve-pumped-so-much-groundwater-that-weve-nudged-the-earths-spin>

Il comunicato stampa a sua volta linka l’articolo scientifico, pubblicato su *Geophysical Research Letters* il 15 giugno 2023 e pubblicamente accessibile:

<https://agupubs.onlinelibrary.wiley.com/doi/10.1029/2023GL103509>

Il titolo è *“Drift of Earth's Pole Confirms Groundwater Depletion as a Significant Contributor to Global Sea Level Rise 1993–2010”* e gli autori sono Ki-Weon Seo, Dongryeol Ryu, Jooyoung Eom, Taewhan Jeon, Jae-Seung Kim, Kookhyoun Youm, Jianli Chen e Clark R. Wilson. Il link DOI è questo:

<https://doi.org/10.1029/2023GL103509>

Leggendo la pubblicazione scientifica originale invece del riassuntino di Enrico Franceschini emerge che lo spostamento è appunto di *settantotto centimetri* e si riferisce all’effetto cumulativo avvenuto nel corso di quasi vent’anni, dal 1993 al 2010, e ascrivibile all’estrazione umana dell’acqua dal sottosuolo. Il comunicato stampa sottolinea che il polo di rotazione normalmente varia di *diversi metri* nel corso di un anno (*“The rotational pole normally changes by several meters within about a year”*). E quindi non c’è pericolo che l’estrazione dell’acqua possa far spostare le stagioni (*“changes due to groundwater pumping don’t run the risk of shifting seasons”*).

Il fatto che gli scienziati siano capaci di misurare variazioni così incredibilmente piccole (meno di un cinquantamilionesimo della circonferenza terrestre) dovrebbe essere già degno di notizia e ammirazione, e il fatto che noi umani estraiamo dal sottosuolo così tanta acqua da avere un effetto piccolissimo ma misurabile sulla rotazione dell’intero pianeta dovrebbe far riflettere. Ma se non si fanno titoli strillati e sensazionali, addio lettori.

Pubblicazione iniziale:
[18.6.23](https://attivissimo.blogspot.com/2023/06/antibufala-repubblica-e-lo-spostamento.html "permanent link")

[![](https://resources.blogblog.com/img/icon18_email.gif)](https://www.blogger.com/email-post/7421441/874846449569450959 "Post per email")

Labels:
[antibufala](https://attivissimo.blogspot.com/search/label/antibufala),
[Repubblica](https://attivissimo.blogspot.com/search/label/Repubblica)

#### Nessun commento:

[Posta un commento](https://www.blogger.com/comment/fullpage/post/7421441/874846449569450959)

[Post più recente](https://attivissimo.blogspot.com/2023/06/video-dagli-ufo-ai-complotti-spaziali.html "Post più recente")

[Post più vecchio](https://attivissimo.blogspot.com/2023/06/il-delirio-del-giorno-complottista-e.html "Post più vecchio")
[Home page](https://attivissimo.blogspot.com/)

Iscriviti a:
[Commenti sul post (Atom)](https://attivissimo.blogspot.com/feeds/874846449569450959/comments/default)

Choose a language
English
Afrikaans
العربية
Azərbaycan
Беларуская
Български
Català
Český
Cymraeg
Danske
Deutsch
Ελληνικά
Euskal
Español
Eesti
فارسی
Suomalainen
Français
Gaeilge
Galego
हिन्दी
Hrvatski
Kreyòl
Magyar
Հայերեն
Bahasa Indonesia
Íoslainnis
עברית
日本
ქართული
한국어
Latinum
Lietuvas
Latvijā
Македонски
Melayu
Malti
Nederlandse
Norske (Bokmål)
Polski
Português
Română
Русский
Slovenská jazyku
Slovenski jezik
Shqiptar
Српски језик
Svenska
Swahili
ไทย
Filipino
Türk
Українське
اردو
Việt
ייִדיש
中文 (简体字)
中文 (正體字)

![](https://blogger.googleusercontent.com/img/b/R29vZ2xl/AVvXsEhQ-_-OkaZJxWiZ8HkG3dGC9gbuPA1qB0VDZQ_nOM3eKADHVNjFHFpuxfv0jRYUqMFEy9I7T68WBC4RqG2fgk01IH3SXqiRjKw2b146wtndBtQV-IupobE5YcCFlmXWeIV8sQYgsw/s1600/Cattivissimo-by-francesco-lombardi-gianluigi-gatti.png)

Credit: Gianluigi Gatti
e Francesco Lombardi

[Telefono, mail, social](https://attivissimo.me/contact/)

**RSS/Feedly:** [attivissimo.blogspot.com](https://attivissimo.blogspot.com)

[Biografia e foto](https://attivissimo.me/about/) / [About me](https://attivissimo.me/english-please/about-me/)

[FAQ](https://attivissimo.me/faq/)

[I temi delle mie conferenze](https://attivissimo.me/disinformaticalendario/temi-conferenze/)

[Podcast (RSI Radiotelevisione Svizzera)](https://www.rsi.ch/web/podcast/il-disinformatico/)

[Podcast (Radio Inblu, 2016-19)](https://www.radioinblu.it/category/la-rete-in-3-minuti/)

[Storie di Scienza](https://attivissimo.me/storie-di-scienza/)

[Indagini sull’11/9](https://undicisettembre.blogspot.com)

[Complotti Lunari](https://complottilunari.blogspot.com)

[*Moonscape*](https://moonscapemovie.blogspot.com) (documentario)

[La bufala delle “scie chimiche”](https://sciechimicheinfo.blogspot.com)

[Auto elettriche: Fuoriditesla.ch](https://fuoriditesla.blogspot.com/)

[Connessioni](https://attivissimo.blogspot.com/p/connessioni.html)

[Disqus: grassetti, corsivi e altri effetti](https://attivissimo.blogspot...