---
title: Avvocato mi chiede di eliminare “prontamente” un mio articolo; rispondo, ma non si fa più vivo. Piccola storia di ordinaria vessazione
url: http://attivissimo.blogspot.com/2023/01/avvocato-richiede-eliminazione-di-un.html
source: Il Disinformatico
date: 2023-01-27
fetch_date: 2025-10-04T05:00:10.275362
---

# Avvocato mi chiede di eliminare “prontamente” un mio articolo; rispondo, ma non si fa più vivo. Piccola storia di ordinaria vessazione

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/27

### Avvocato mi chiede di eliminare “prontamente” un mio articolo; rispondo, ma non si fa più vivo. Piccola storia di ordinaria vessazione

[![](https://blogger.googleusercontent.com/img/b/R29vZ2xl/AVvXsEgS0qbFqEaVG6szVroPBjo5ky6DEd0z4i_tUzft58gJJuIicGurr7kIrR5Q0S8WXG9XyDn-1aoh-bsei3eQyUuRLNe5wWVdjtOChlNdtsMxvZjRvMyYSbVrnCeQcHyqsmg7plySJXEdtuQ8I0wCvHuqiG9l0mPvMB7vRif3d8HrGnnWN7eGMJk/s320/94356383.jpg)](https://blogger.googleusercontent.com/img/b/R29vZ2xl/AVvXsEgS0qbFqEaVG6szVroPBjo5ky6DEd0z4i_tUzft58gJJuIicGurr7kIrR5Q0S8WXG9XyDn-1aoh-bsei3eQyUuRLNe5wWVdjtOChlNdtsMxvZjRvMyYSbVrnCeQcHyqsmg7plySJXEdtuQ8I0wCvHuqiG9l0mPvMB7vRif3d8HrGnnWN7eGMJk/s3840/94356383.jpg)

*Ultimo aggiornamento: 2023/01/27 17:20.*

Sono stato gentile, paziente e disponibile, e tutto quello che ne ho ricavato
è una perdita di tempo. Per cui adesso lascio perdere le inutili cortesie ed
espongo i fatti.

Come avevo
[accennato](https://attivissimo.blogspot.com/2022/12/comunicazione-di-servizio-e-stata.html), il 21 dicembre scorso un avvocato mi ha scritto chiedendomi di rimuovere
*“prontamente”* un mio intero articolo risalente al 2008 per ottemperare
al diritto all’oblio dei suoi assistiti. O almeno così sembra, visto che chi
mi ha scritto ha mandato una semplice mail (non una PEC, non una raccomandata,
ma una normalissima mail) a *paolo.attivissimo@gmail.com*. La mail del
mittente corrisponde a quella di un avvocato del Nord-Est italiano, ma essendo
una normale mail non offre alcuna garanzia di autenticità.

Ma anche supponendo che la mail provenga davvero da un avvocato, resta il
problema che l’articolo non contiene
*nessun riferimento ai suoi assistiti.* L’unico riferimento agli
assistiti in questione è in un *commento* all’articolo. E quel commento
segnala la circolazione di una catena di Sant’Antonio che li riguarda.
Chiedermi di rimuovere l’articolo è quindi privo di senso.

Ho risposto *prontamente* (il 23 dicembre scorso) all’avvocato, dalla
casella di mail alla quale mi era arrivato il messaggio iniziale
(*paolo.attivissimo@gmail.com*) e inviando la risposta alla casella
indicata come mittente in quel messaggio iniziale, dicendo semplicemente
quanto segue, perché ovviamente non discuto i dettagli di una questione legale
tramite mail ordinaria:

> Oggetto: Re: Sig.ri Cremonini esercizio diritto all'oblio

Il giorno successivo (24 dicembre) ho inviato alla casella di mail
dell’avvocato (quella dalla quale sembrava avermi scritto) una PEC con lo
stesso contenuto:

> Oggetto: Sua mail a me del 21/12/2022 (Cremonini)
>
> Buongiorno Avvocato,
> la prego di contattarmi formalmente tramite
> PEC:
> paolo.attivissimo@pec.net
>
> Cordiali saluti
> Paolo
> Attivissimo

Questa PEC risulta accettata e inoltrata dal sistema PEC, con ricevuta datata
24/12/2022 alle ore 09:38:25. Da allora, silenzio totale.

Dallo stile e da altri indizi, ritengo molto probabile che la mail iniziale
sia davvero stata inviata dall’avvocato in questione e da qui in poi, per
chiarezza di racconto, presumo che sia così.

Sembra che l’avvocato che mi chiedeva di *“procedere prontamente”* e di
informarlo *“una volta avvenuta tale cancellazione”* non abbia trovato il
tempo, in tutto un mese, per rispondermi in merito alla *sua* richiesta
che dalle sue parole appariva così urgente.

E quindi quel commento che pareva essere così importante da cancellare
*“prontamente”* è rimasto dov’è, e l’articolo pure.

Non solo: può benissimo darsi che gli assistiti dell’avvocato abbiano diritto
di chiedere l’oblio per *quella* vicenda di quattordici anni fa, ma ora
questa vicenda diventa una notizia *nuova* che li riguarda.

Sì, perché se la mail proviene realmente dal loro avvocato, è decisamente
notiziabile il fatto che i signori Luigi Cremonini, Vincenzo Cremonini,
Claudia Cremonini, Serafino Cremonini e Augusto Cremonini chiedano tramite un
avvocato, in maniera tecnicamente inetta e vessatoria, di rimuovere
*“prontamente”* un intero articolo che *nemmeno li riguarda*.

Oltretutto dalla mail dell’avvocato si ha l’impressione che si tratti di una
richiesta fatta distrattamente e con il copiaincolla, dato che parla di
*“articoli”* e di
*“eliminazione delle url sopra indicate”* (plurale) ma in realtà cita un
*singolo* URL e un solo articolo. È un esempio, interessante per
l’opinione pubblica, della maniera grossolana e un tanto al chilo in cui
lavora chi è chiamato a un compito importante e delicato come far valere il
diritto all’oblio e per questo, presumo, riceve una parcella.

È anche un esempio di come vengono trattati i giornalisti: si manda una
semplice mail, oltretutto sbagliata, si pretende che il giornalista agisca
subito e *“prontamente”*, ma non ci si degna neppure di rispondergli per
chiarire i dettagli o trovare una soluzione corretta.

L’articolo in questione, quello che mi è stato chiesto di rimuovere
integralmente addirittura eliminandone l’URL, è questo:

<https://attivissimo.blogspot.com/2008/07/antibufala-allarme-per-il-piombo-nei.html>

Come si capisce già dall’URL, l’*articolo* non ha minimamente a che fare
con la famiglia Cremonini (parla di un allarme-bufala per il presunto piombo
nei rossetti). Il *commento* che li riguarda è
[questo](https://attivissimo.blogspot.com/2008/07/antibufala-allarme-per-il-piombo-nei.html#comment-3968206643). E sono disposto a rimuoverlo se ne ricevo richiesta formale. È sufficiente
una PEC. Ma il mio articolo, che non c’entra nulla, non si tocca. Oltretutto,
a questo punto, visto che l’avvocato ha lasciato passare tranquillamente un
mese senza mandarmi neanche una riga di risposta, diventa difficile
argomentare che l’eventuale danno alla famiglia derivante dal commento in
questione sia grave.

Per maggiore scrupolo, il 27 gennaio 2023 ho
[cercato](https://www.consiglionazionaleforense.it/ricerca-avvocati)
la casella PEC dell’avvocato e le ho mandato una mia PEC:

> Buongiorno Avvocato,
>
> sono Paolo Attivissimo, giornalista
> informatico. A dicembre 2022 ho ricevuto sulla mia casella
> paolo.attivissimo@gmail.com una mail, apparentemente inviata da
> *"[omissis]"*, che parlava di miei "articoli" (plurale) e mi richiedeva
> di "procedere prontamente all'eliminazione delle url sopra indicate e di
> informarmi una volta avvenuta tale cancellazione."
>
> Le URL in
> questione, anzi l’unico URL (e quindi l'unico articolo), era
> https://attivissimo.blogspot.com/2008/07/antibufala-allarme-per-il-piombo-nei.html
>
>
> La richiesta era materialmente errata, perché il mio articolo non
> contiene alcun riferimento ai signori Cremonini.
>
> Ho risposto
> prontamente, sia via Gmail sia tramite PEC, chiedendo una presa di contatto.
> Ormai è trascorso più di un mese, ma non ho avuto da lei nessun riscontro.
>
>
> Distinti
> saluti
> Paolo Attivissimo

La mia PEC risulta accettata e consegnata. Se anche questa comunicazione verrà
ignorata, considererò chiusa la questione.

In sintesi: se l’avvocato avesse avuto semplicemente la cortesia di
rispondere, i suoi assistiti avrebbero evitato un perfetto Effetto Streisand.
Spero che siano contenti del servizio che ricevono.

---

**2023/01/27 17:20.** Oggi intorno alle 13 l’avvocato ha risposto via PEC alla mia PEC, scusandosi per il ritardo nel rispondere e ha chiesto cortesemente di eliminare i commenti privi di fondamento contenenti il nome dei suoi assistiti. Ho provveduto, lasciando una nota nel flusso di commenti dell’[articolo](https://attivissimo.blogspot.com/2008/07/antibufala-allarme-per-il-piombo-nei.html) per spiegare l’accaduto. L...