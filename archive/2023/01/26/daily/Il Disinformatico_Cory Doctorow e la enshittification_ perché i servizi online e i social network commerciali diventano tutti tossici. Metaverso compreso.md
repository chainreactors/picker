---
title: Cory Doctorow e la enshittification: perché i servizi online e i social network commerciali diventano tutti tossici. Metaverso compreso
url: http://attivissimo.blogspot.com/2023/01/cory-doctorow-e-la-enshittification.html
source: Il Disinformatico
date: 2023-01-26
fetch_date: 2025-10-04T04:52:54.490870
---

# Cory Doctorow e la enshittification: perché i servizi online e i social network commerciali diventano tutti tossici. Metaverso compreso

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/26

### Cory Doctorow e la *enshittification*: perché i servizi online e i social network commerciali diventano tutti tossici. Metaverso compreso

Riporto qui la mia traduzione di un
[saggio di Cory Doctorow](https://pluralistic.net/2023/01/21/potemkin-ai/#hey-guys)
che spiega molto bene la dinamica che porta sistematicamente i servizi online
e i social network di natura commerciale a deteriorarsi progressivamente dal
punto di vista degli utenti. Lui definisce questa dinamica senza mezzi termini
come *enshittification*, ossia grosso modo *“immerdificazione”*, e
noterete che si applica perfettamente non solo a Tiktok ma anche
all’evoluzione di Twitter di questi ultimi mesi.

**2023/03/12:** Sono smodatamente fiero di constatare che Licia Corbolante
(*@terminologia*) ha
[definito](https://twitter.com/terminologia/status/1635032219852103680)
*“immerdificazione”* una *”parola ben formata attraverso un processo detto formazione parasintetica”.* Trovate i dettagli
in coda al saggio di Doctorow.

> ## L’immerdificazione di Tiktok
>
> *di Cory Doctorow -
> [Link all’originale](https://pluralistic.net/2023/01/21/potemkin-ai/#hey-guys)
> - traduzione sotto
> [licenza Creative Commons Attribution 4.0](https://creativecommons.org/licenses/by/4.0/).*
>
> Ecco come muoiono le piattaforme: dapprima trattano bene i propri utenti;
> poi abusano di loro per migliorare le cose per i loro clienti
> commerciali; e infine abusano di quei clienti per riprendersi
> tutto il valore e tenerselo. E poi muoiono.
>
> Io chiamo questo processo *immerdificazione* (*enshittification*),
> ed è una conseguenza a quanto pare inevitabile che nasce della combinazione
> della facilità nel cambiare il modo in cui una piattaforma alloca valore,
> combinata con la natura di un
> [“mercato a due parti”](https://it.wikipedia.org/wiki/Mercato_a_due_parti), laddove una piattaforma si piazza fra venditori e acquirenti e tiene
> ciascuno in ostaggio per l’altro, portandosi via una quota sempre più grande
> del valore che passa tra loro.
>
> Quando una piattaforma prende il via, ha bisogno di utenti e quindi si rende
> preziosa per loro. Pensate ad Amazon: per molti anni ha operato in perdita,
> usando il suo accesso al mercato dei capitali per sovvenzionare tutto quello
> che compravate. Vendeva beni sottocosto e li spediva sottocosto. Gestiva un
> sistema di ricerca pulito e utile. Se cercavi un prodotto, Amazon faceva
> l’impossibile per piazzarlo in cima ai risultati di ricerca.
>
> Questo era un ottimo affare per i clienti di Amazon. Sono arrivati a frotte,
> e molti rivenditori che avevano negozi fisici sono sfioriti e sono morti,
> rendendo difficile andare altrove. Amazon ci ha venduto e-book e audiolibri
> che erano vincolati permanentemente alla sua piattaforma tramite DRM, in
> modo che ogni dollaro che spendevamo comprando dei *media* era un
> dollaro al quale avremmo dovuto rinunciare se avessimo cancellato Amazon e
> le sue app. E Amazon ci ha venduto Prime, convincendoci a pagare in anticipo
> per un anno di spedizioni. I clienti di Prime iniziano le loro ricerche per
> acquisti su Amazon, e il 90% delle volte non cercano altrove.
>
> Questo ha indotto molti clienti commerciali a entrare: venditori nel
> Marketplace, che hanno trasformato Amazon nel “negozio per tutto” che aveva
> promesso sin dall’inizio. Man mano che questi clienti entravano in massa,
> Amazon ha cominciato a dare sussidi ai fornitori. I creatori di Kindle e
> Audible ricevevano compensi generosi. I rivenditori nel Marketplace
> raggiungevano un pubblico enorme e Amazon prendeva da loro delle commissioni
> basse.
>
> Questa strategia comportava il fatto che diventava progressivamente più
> difficile, per chi cercava di fare acquisti, trovare cose in qualunque altro
> posto diverso da Amazon, e questo voleva dire che cercava solo su Amazon, e
> quindi i venditori dovevano vendere su Amazon.
>
> È stato a questo punto che Amazon ha cominciato a raccogliere le eccedenze
> dai propri clienti commerciali e le ha passate ai propri azionisti. Oggi i
> venditori del Marketplace passano ad Amazon il 45% e oltre del prezzo di
> vendita sotto forma di costi fittizi. Il programma “pubblicitario” da 31
> miliardi di dollari dell’azienda è in realtà un sistema a
> *[payola](https://it.wikipedia.org/wiki/Payola)*
> *[nel mondo del business musicale, pagamento dato da una casa discografica
> o simile a un DJ o direttore radiofonico per far trasmettere un suo brano,
> N.d.T.]*
> che mette i venditori uno contro l’altro, costringendoli a fare offerte per
> la possibilità di essere in cima alla vostra ricerca.
>
> Fare una ricerca in Amazon non produce un elenco dei prodotti che
> corrispondono maggiormente alla vostra ricerca: fa comparire un elenco dei
> prodotti i cui venditori hanno pagato di più per essere in cima a quella
> ricerca. Questi costi sono incorporati nel prezzo che pagate per il
> prodotto, e il requisito di “nazione più favorita” di Amazon significa che i
> venditori non possono vendere altrove a un prezzo inferiore, per cui Amazon
> ha dettato i prezzi di ogni venditore.
>
> Cercate “lettini per gatti” su Amazon: tutta la prima schermata è costituita
> da pubblicità, compresi prodotti che Amazon ha clonato dai propri
> rivenditori, facendoli fallire (i venditori terzi devono pagare il 45% in
> costi fittizi ad Amazon, ma Amazon non applica questi costi fittizi a se
> stessa). In tutto, le prime cinque schermate di risultati per “lettini per
> gatti” sono pubblicità per il 50%.
>
> <https://pluralistic.net/2022/11/28/enshittification/#relentless-payola>
>
> Questa è l’immerdificazione: le eccedenze vengono dapprima rivolte agli
> utenti; poi, una volta che gli utenti sono intrappolati, le eccedenze vanno ai
> fornitori; poi, una volta che sono intrappolati anche loro, le eccedenze
> vengono passate agli azionisti, e la piattaforma diventa un’inutile montagna
> di letame. Dagli
> *store* di app per telefonini a Steam a Facebook a Twitter, questo è il
> ciclo di vita della *enshittification*.
>
> Ecco perché, come ha scritto Cat Valente nel suo saggio magistrale
> prenatalizio, piattaforme come Prodigy si sono trasformate, da un giorno
> all’altro, da un posto dove andavi per i collegamenti sociali a un posto
> dove eri tenuto a
> *“smettere di parlare con gli altri e cominciare a comprare cose”*:
>
> <https://catvalente.substack.com/p/stop-talking-to-each-other-and-start>
>
> Questo gioco delle tre carte, giocato con le eccedenze, è quello che è
> successo a Facebook. All’inizio Facebook ti trattava bene: ti mostrava le
> cose che avevano da dire le persone che amavi e alle quali volevi bene.
> Questo ha creato una sorta di presa di ostaggi reciproca: una volta che su
> Facebook c’era una massa critica di persone alle quali tenevi, diventava in
> pratica impossibile andarsene, perché avresti dovuto convincere tutte queste
> persone ad andarsene anche loro e metterle d’accordo su dove andare. Vuoi
> bene ai tuoi amici, ma capita spesso di non riuscire ad accordarsi su quale
> film andare a vedere e dove andare a cena. Lascia perdere.
>
> Poi Facebook ha cominciato a riempire il feed con post di account che non
> seguivi. All’inizio si trattava di aziende del settore dei *media*, che
> Facebook ficcava in gola ai propri utenti in modo preferenziale affinché
> cliccassero sugli articoli e mandassero del traffico ai giornali, alle
> riviste e ai blog.
>
> Poi, una volta che quelle pubblicazioni erano diventate dipendent...