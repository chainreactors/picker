---
title: Meta Quest Pro sorveglia dove guardi, anche per mandarti spot mirati
url: http://attivissimo.blogspot.com/2022/10/meta-quest-pro-sorveglia-dove-guardi.html
source: Il Disinformatico
date: 2022-10-22
fetch_date: 2025-10-03T20:38:16.853311
---

# Meta Quest Pro sorveglia dove guardi, anche per mandarti spot mirati

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2022/10/21

### Meta Quest Pro sorveglia dove guardi, anche per mandarti spot mirati

[![](https://blogger.googleusercontent.com/img/b/R29vZ2xl/AVvXsEgvzazCRZpRqbmJeYVAbazP3h_855PVJAX112tpPPfMPwgxc1KRx3LH5LN2BFEc62IBqpLKGBzH3T9q3p1_zVvdt1lyPkH6cLW5AWDJrJR-VcUNs10MvPKC_1X7U4q1K8DaW3uL_VXQ07QAfzWhynwGNOFNr9UkuD5es4Cc-aj4hJuB9ApejqA/s320/Screen%20Shot%202022-10-21%20at%2002.43.42.png)](https://blogger.googleusercontent.com/img/b/R29vZ2xl/AVvXsEgvzazCRZpRqbmJeYVAbazP3h_855PVJAX112tpPPfMPwgxc1KRx3LH5LN2BFEc62IBqpLKGBzH3T9q3p1_zVvdt1lyPkH6cLW5AWDJrJR-VcUNs10MvPKC_1X7U4q1K8DaW3uL_VXQ07QAfzWhynwGNOFNr9UkuD5es4Cc-aj4hJuB9ApejqA/s1362/Screen%20Shot%202022-10-21%20at%2002.43.42.png)

*Questo articolo è disponibile anche in
[versione podcast audio](https://attivissimo.blogspot.com/2022/10/podcast-rsi-zuckerberg-vuole-sapere.html).*

Torno a parlare del visore per realtà virtuale Quest Pro, presentato da Meta la
settimana scorsa e descritto nella [puntata del 14 ottobre](https://attivissimo.blogspot.com/2022/10/meta-presenta-il-visore-quest-pro.html) del podcast *Il Disinformatico* della RSI, perché c’è un aggiornamento
importante che finalmente chiarisce un dubbio che molti si sono posti in questi
anni, da quando Meta (che all’epoca si chiamava ancora Facebook)
[acquisì](https://about.fb.com/news/2014/03/facebook-to-acquire-oculus/)
Oculus, una rinomata marca di prodotti per realtà virtuale, nel 2014.

Come mai
Facebook/Meta è così tanto interessata a questa tecnologia, che a prima vista
sembra molto sganciata dal mondo dei social network e della messaggistica
digitale?

La risposta è arrivata esaminando le caratteristiche tecniche del visore Quest
Pro, che è dotato di telecamere rivolte verso gli occhi dell’utente che ne
tracciano la direzione dello sguardo (il cosiddetto *eye tracking*) e
leggendo attentamente il testo dell’aggiornamento dell’informativa sulla
privacy pubblicato da Meta,
[disponibile anche in italiano](https://www.meta.com/it-it/help/quest/articles/accounts/privacy-information-and-settings/eye-tracking-privacy-notice/). Questa informativa dice testualmente che possono essere raccolti
*“dati aggiuntivi sull’utilizzo del visore (compreso il tracking degli
occhi) per aiutare Meta a personalizzare l'esperienza dell'utente e
migliorare Meta Quest”*.

[![](https://blogger.googleusercontent.com/img/b/R29vZ2xl/AVvXsEiP7fqExYqip4QobrAE_WI8VQriha3o6aA-_a6z6llhmE8kViyO8fQNq1YPz_CqE7N342jx7TuXAusiAZOUwMosvEg9XlxfxaW8CXE3mqzP1kcTp1ilN9d2_kmitkopwSo3Brp1YoXAoZwbV_eUygxWz3lpcgVvXYo-mByOp-aiA_PSU3fOpIU/w640-h88/Screen%20Shot%202022-10-20%20at%2010.54.31.png)](https://blogger.googleusercontent.com/img/b/R29vZ2xl/AVvXsEiP7fqExYqip4QobrAE_WI8VQriha3o6aA-_a6z6llhmE8kViyO8fQNq1YPz_CqE7N342jx7TuXAusiAZOUwMosvEg9XlxfxaW8CXE3mqzP1kcTp1ilN9d2_kmitkopwSo3Brp1YoXAoZwbV_eUygxWz3lpcgVvXYo-mByOp-aiA_PSU3fOpIU/s721/Screen%20Shot%202022-10-20%20at%2010.54.31.png)

La versione inglese del brano dell’informativa sulla privacy di Meta Quest
Pro.

[![](https://blogger.googleusercontent.com/img/b/R29vZ2xl/AVvXsEgQs8bM-8vqZa8vJTe4QnyM13qoca34FedJAZyPUbOYyhoZyQN6U5yKuEr6gPHuRxciqNHw7HOV2m8Rqv4vMOzoxzBeIWhfq1D2pVCNaLTKK2XU5EySVJYmpl31p4Ynlsc7OrM7USCRqm_hg_3J56P1QiEKzJ6bqhFTZLWY_PmOj4cwZJCLKNE/w640-h86/Screen%20Shot%202022-10-20%20at%2010.54.43.png)](https://blogger.googleusercontent.com/img/b/R29vZ2xl/AVvXsEgQs8bM-8vqZa8vJTe4QnyM13qoca34FedJAZyPUbOYyhoZyQN6U5yKuEr6gPHuRxciqNHw7HOV2m8Rqv4vMOzoxzBeIWhfq1D2pVCNaLTKK2XU5EySVJYmpl31p4Ynlsc7OrM7USCRqm_hg_3J56P1QiEKzJ6bqhFTZLWY_PmOj4cwZJCLKNE/s721/Screen%20Shot%202022-10-20%20at%2010.54.43.png)

La versione italiana dello stesso brano dell’informativa.

“*Personalizzare l’esperienza dell’utente”* è un eufemismo ricorrente per
indicare la pubblicità mirata, quella che sui social network viene proposta al
singolo utente sulla base dei suoi gusti, delle sue amicizie, della sua
localizzazione e degli argomenti di cui scrive o che dimostra di apprezzare.

In un visore per realtà virtuale dotato di tracciamento degli occhi, questa
personalizzazione può basarsi sulla direzione dello sguardo, che è una cosa
*estremamente*
personale e spesso
[involontaria](https://www.scientificamerican.com/article/shifting-focus/). Meta potrà sapere per esempio se il nostro occhio cade su un certo
accessorio di abbigliamento indossato da una celebrità che si esibisce in
realtà virtuale o anche se cade su quello che sta *sotto*
il suo abbigliamento.

Vi sentireste tranquilli a passeggiare per strada e sapere che qualcuno,
istante per istante, sta controllando cosa state guardando e per quanto tempo
si sofferma il vostro sguardo? Questo, in sintesi, è quello che propone Meta
nel mondo virtuale.

In altre parole, la spinta al metaverso di Meta è ispirata dall’idea che se
l’azienda di Zuckerberg riesce a convincerci a lasciare che registri cosa
guardiamo potrà sapere ancora di più cosa ci piace e quindi vendere agli
inserzionisti pubblicitari ancora più dati personali. Dati personali che, va
ricordato, sono il pane quotidiano dei social network. E quindi il cerchio si
chiude: la realtà virtuale interessa a Meta perché le consente di proseguire
ed estendere la sua raccolta minuziosa di informazioni su di noi, che può
rivendere.

Caso mai venisse il dubbio che
*“personalizzare l’esperienza dell’utente”*
sia un po’ vago per dedurne tutto questo, va aggiunto che
[Nick Clegg](https://about.meta.com/en/media-gallery/executives/nick-clegg/), presidente per gli affari internazionali di Meta, ha dichiarato pochi
giorni fa, in un’intervista al
[*Financial Times*](https://www.ft.com/content/76d40aac-034e-4e0b-95eb-c5d34146f647), che i dati di tracciamento oculare potranno essere usati
*“per capire se le persone interagiscono con una pubblicità o no”*.

Per ora l’attivazione del tracciamento dello sguardo nel visore Meta Quest Pro
è facoltativa, come sottolinea quella stessa informativa sulla privacy, ma
siccome lo stesso tracciamento viene usato anche per ottimizzare la
risoluzione delle immagini nella zona guardata e per rilevare e trasmettere le
espressioni facciali, rischia di essere difficile rifiutare questa
attivazione. Come
[nota](https://gizmodo.com/meta-quest-pro-vr-headset-track-eyes-ads-facebook-1849654424)
Ray Walsh di
[ProPrivacy](https://proprivacy.com/search?q=ray+walsh), in una
riunione che si svolge nel metaverso *“**non vorrai essere l’unico che sembra uno zombi inespressivo in una stanza
virtuale piena di gente che sorride e* *aggrotta le sopracciglia”*.

La questione è complicata anche legalmente, perché un visore per realtà
virtuale che rileva le espressioni facciali e la direzione dello sguardo,
oltre che i movimenti dell’utente, raccoglie dati biometrici, che sono
fortemente regolamentati e quindi ci saranno decisioni anche politiche da
prendere presto in materia, paese per paese.

Nel frattempo, chiarito il dubbio sulla brama di metaverso di Zuckerberg, è
forse opportuno valutare gli altri dispositivi per realtà virtuale di altre
aziende che offrono prestazioni pari o superiori a Meta Quest Pro senza essere
così ficcanaso.

*Fonti aggiuntive:* *[Gizmodo](https://gizmodo.com/meta-quest-pro-vr-headset-track-eyes-ads-facebook-1849654424),
[Extremetech](https://www.extremetech.com/internet/340275-meta-quest-pro-will-monitor-your-eyes-during-ads-for-engagement).*

Pubblicazione iniziale:
[21.10.22](https://attivissimo.blogspot.com/2022/10/meta-quest-pro-sorveglia-dove-guardi.html "permanent link")

[![](https://resources.blogblog.com/img/icon18_email.gif)](https://www....