---
title: Le mail da BSAcompliancesolutions.org sono autentiche? Sì, però attenzione
url: http://attivissimo.blogspot.com/2023/01/le-mail-da-bsacompliancesolutionsorg.html
source: Il Disinformatico
date: 2023-01-27
fetch_date: 2025-10-04T05:00:14.754359
---

# Le mail da BSAcompliancesolutions.org sono autentiche? Sì, però attenzione

# [Il Disinformatico](https://attivissimo.blogspot.com/)

Un blog di Paolo Attivissimo, giornalista informatico e cacciatore di bufale

**Informativa privacy e cookie:** Questo blog include cookie di terze parti. Non miei ([dettagli](https://tinyurl.com/2p9apfu5))

[Prossimi eventi pubblici](https://attivissimo.me/disinformaticalendario/prossimi/) – [Donazioni](https://attivissimo.me/donazioni/) – [Sci-Fi Universe](https://scifiuniverse.it)

## Cerca nel blog

|  |  |
| --- | --- |
|  |  |

## 2023/01/26

### Le mail da BSAcompliancesolutions.org sono autentiche? Sì, però attenzione

Mi sono arrivate segnalazioni di strane mail, provenienti da
Bsacompliancesolutions.org, che dichiarano di rappresentare la Business
Software Alliance e chiedono una presa di contatto telefonica per una
*“revisione sulle licenze Adobe come previsto dai termini di utilizzo dei
software”*.

Le mail hanno un aspetto simile al seguente:

[![](https://blogger.googleusercontent.com/img/b/R29vZ2xl/AVvXsEiZVQwjfyCBI8K-U35k0pSm-px0oZjGLnKmS4R46ilFXxAOpEKXrAO29-wjqUpY4uMoH6pi_pw6JoUW10cnNhGhFoH1Hjgt5msOrGeyEdyDJjLblwc60hrUzgvIloUZMVQuu4ZHgCEQLYu2Tm1C8dPFuBm8j7svus00Rjj-u4sayaBiZMF5Hes/w613-h640/Screenshot%202023-01-25%20at%2013.01.42_censored.jpg)](https://blogger.googleusercontent.com/img/b/R29vZ2xl/AVvXsEiZVQwjfyCBI8K-U35k0pSm-px0oZjGLnKmS4R46ilFXxAOpEKXrAO29-wjqUpY4uMoH6pi_pw6JoUW10cnNhGhFoH1Hjgt5msOrGeyEdyDJjLblwc60hrUzgvIloUZMVQuu4ZHgCEQLYu2Tm1C8dPFuBm8j7svus00Rjj-u4sayaBiZMF5Hes/s741/Screenshot%202023-01-25%20at%2013.01.42_censored.jpg)

> BSA | The Software Alliance è un'associazione di punta che rappresenta gli
> interessi del settore mondiale del software. BSA promuove l’uso e l’adozione
> dei processi di garanzia della qualità dei software attraverso un sistema di
> gestione delle licenze e programmi di formazione in tutto il mondo.
>
> BSA la contatta per conto del proprio membro Adobe (bsa.org/membership)
> nell’ambito dello speciale programma condotto per aiutare le aziende a
> verificare e a gestire i software utilizzati, a ridurre i rischi legati
> all’utilizzo di programmi non supportati e a fornire preziose informazioni
> relative ai prodotti software.
>
> La preghiamo di comunicare la propria disponibilità a parlare di questa
> verifica entro 15 giorni.
>
> Al fine di identificare il tempo e la data per questa chiamata, Le chiediamo
> gentilmente di verificare le opzioni disponibili nel sito
> https://calendly.com/[omissis]

[![](https://blogger.googleusercontent.com/img/b/R29vZ2xl/AVvXsEjxItXaGtc2J1Th7mtHRuEAtJ21Ze20y7qd36VHIejrUZjcC4RaGfm00r1kdo_VLj7o_o5xbn8XLt6dTDehuu3ZCAosgPKcI9dbpp5D7-S77Ewf0dVLvIwadpnGdAnG9MYAn-TLqLmLevRlUdlB0PVFLVbmCZHKWGqE9GehuzP29eg7WSc_Y_Y/w640-h440/Screenshot%202023-01-25%20at%2013.01.23_censored.jpg)](https://blogger.googleusercontent.com/img/b/R29vZ2xl/AVvXsEjxItXaGtc2J1Th7mtHRuEAtJ21Ze20y7qd36VHIejrUZjcC4RaGfm00r1kdo_VLj7o_o5xbn8XLt6dTDehuu3ZCAosgPKcI9dbpp5D7-S77Ewf0dVLvIwadpnGdAnG9MYAn-TLqLmLevRlUdlB0PVFLVbmCZHKWGqE9GehuzP29eg7WSc_Y_Y/s701/Screenshot%202023-01-25%20at%2013.01.23_censored.jpg)

> Salve,
>
> ho provato a contattarla telefonicamente ma senza successo.
>
> Possiamo sentirci quando e’ disponibile?
>
> Le comunico che il nostro contatto non e' una proposta commerciale, ma una
> revisione sulle licenze Adobe come previsto dai termini di utilizzo dei
> software.
>
> Rimango in attesa di un suo riscontro.
>
> Grazie

Ci sono ottime ragioni per essere dubbiosi di un messaggio del genere:

* la persona che ha inviato la mail dichiara di agire per conto della
  [Business Software Alliance](https://it.wikipedia.org/wiki/Business_Software_Alliance), che è una nota associazione internazionale che da tempo promuove il software
  proprietario dei propri membri anche perseguendo la violazione del copyright
  sui software da parte delle aziende. Ma il dominio Internet della Business
  Software Alliance è *BSA.org*, mentre la mail arriva da un dominio
  completamente differente, ossia *BSAcompliancesolutions.org*: uno
  schema tipico delle truffe online.
* La richiesta è in italiano, ma il numero di telefono è britannico (prefisso
  +44, zona di Londra): come mai questa richiesta arriva dal Regno Unito? Eppure
  la BSA [dichiara](https://www.bsa.org/about-bsa) di essere
  operativa *“in oltre 30 paesi”*. E il suo quartier generale per
  l’Europa è a
  [Bruxelles](https://www.bsa.org/about-bsa/contact-bsa), non nel
  Regno Unito.
* Una ricerca nel sito della BSA non trova nessuna citazione di
  *bsacompliancesolutions.org*.
* Il sito
  [Bsacompliancesolutions.org](https://bsacompliancesolutions.org)
  mostra abbondantemente i loghi della BSA, ma anche i siti dei truffatori
  mostrano i marchi delle aziende che tentano di imitare, per cui questa
  presenza non dimostra nulla.
* Se si fa una ricerca in Internet si trovano
  [pareri](https://www.reddit.com/r/sysadmin/comments/yd5rbi/is_bsacompliancesolutionsorg_legit_they_shoulb_be/)
  molto contrastanti su Bsacompliancesolutions.org: alcuni dicono che è reale ed è
  una emanazione di Adobe o di BSA; altri dicono che è una truffa. Il sito
  antitruffa
  [Scamadviser](https://www.scamadviser.com/check-website/bsacompliancesolutions.org)
  segnala di aver ricevuto oltre 1100 richieste di informazioni su
  Bsacompliancesolutions.org e lo considera quasi sicuramente legittimo.
  Aggiunge che il nome di dominio è un *redirect* da
  *www.bsassi.org, bsassi.org* e *bsaenforcement.org*.

In altre parole, per un utente comune questa mail è impossibile da verificare
e ha molti elementi sospetti. L’unico modo per sapere se è autentica o no è
contattare la BSA e chiederglielo.

L’ho fatto io per voi, passando dal suo
[apposito indirizzo mail di contatto](https://www.bsa.org/about-bsa/contact-bsa)
(*media@bsa.org*) e
[via Twitter](https://twitter.com/disinformatico/status/1618235189871923200)
([@BSANews](https://twitter.com/BSAnews)) e telefonando al numero
indicato nella mail sospetta, e la versione breve di questa storia è che
**sì, Bsacompliancesolutions.org agisce per conto della BSA: me lo ha
confermato un portavoce della BSA.**
Ma la BSA non può garantire che una specifica mail ricevuta provenga
effettivamente da Bsacompliancesolutions.org, e in ogni caso prima di rispondere
a messaggi di questo genere è opportuna un po’ di prudenza.

(La versione lunga è che quando ho inviato la mail dalla mia casella di lavoro
presso la RSI, ho ottenuto la risposta
*“Il messaggio è stato rifiutato dal server di posta elettronica del
destinatario”*, ma a quanto pare in realtà la mia mail è stata ricevuta nonostante il
messaggio d’errore. Fra l’altro, l’indirizzo *media@bsa.org* viene
rediretto su *bsa@allisonpr.com*, e a sua volta Allisonpr.com porta
all’agenzia di marketing e comunicazione britannica Allison+Partners ([allisonpr.co.uk](https://allisonpr.co.uk/)). Alla mia telefonata, invece, ha risposto una segreteria telefonica; ho
lasciato un messaggio ma non ho avuto risposta)

---

Infatti anche se BSAcompliancesolutions.org è effettivamente una emanazione della BSA,
resta la questione delle “revisioni” (o *audit*) delle licenze software
che vengono effettivamente chieste dalla BSA o da organizzazioni legate alla
BSA. Un articolo del 2010 di
[Redmondmag](https://redmondmag.com/articles/2010/09/01/beware-the-bsa.aspx)
racconta vari casi di queste richieste che sono state respinte nettamente dai
responsabili software e dagli uffici legali delle aziende contattate dalla BSA o da suoi incaricati
perché erano prive di basi giuridiche. La BSA è un’associazione privata, e
come tale non ha il diritto di perquisire o ispezionare nulla.

Anche il portavoce della BSA mi ha confermato via mail che le revisioni sono
*“su base completamente volontaria”*: quindi non sentitevi obbligati a
rispondere o a collaborare.

> La dichiarazione completa del portavoce della BSA:
>
> *BSA | The Software Alliance is a trade association based in Washington, DC
> that focuses on policy advocacy. We advocate on behalf of makers of
> e...